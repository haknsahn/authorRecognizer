Alın size açılım! 

PAZAR günü Vatan Gazetesi'nin manşetiydi. Beni en çarpan haberi manşete "Türk Realitesi" diye taşımışlardı. Manşete konu olan isim Ejder Türk'tü. Bu soyadını bir yerden tanıyorsunuz değil mi? DTP Lideri Ahmet Türk'ün oğlundan bahsediyorum. Ahmet Türk'ün partisi cuma günü kapatıldı. Türk, cumartesi günü oğlunu askere uğurladı. Düşünebiliyor musunuz? Nasıl bir çelişkidir bu? Film olur. Daha doğrusu böyle bir senaryo yazılsa, "Türk filmine benzemiş, böyle de hikâye olur mu, abartmışsınız" denecek tarzda bir şey olur. Oysa düşünsenize, Deniz Baykal ile Ahmet Türk'ün rakı içerek ağlaştığı sahne etkileyici olmaz mı? Uydurmuyorum. Ahmet Türk bir röportajında anlattı. Eski arkadaş olduklarını, bir gece kafa çekerken yaşadıklarını arkadaşı Deniz ile paylaştığını, 12 Eylül sonrasında olup biteni aktardığında, arkadaşı Deniz'in, "Ben bunları Meclis'e taşıyacağım" çıkışı yaptığını, gözyaşlarını tutamadığını...
Ne sahne olur ama...
Bu arada keşke Deniz Baykal bu tip insanlıklarını daha çok gösterebilse... Keşke büründüğü o zırhtan şöyle bir kurtulup gerçek Deniz Baykal'ı anlatabilse, her şey çok da farklı olurdu. Ama bu başka bir yazı konusu...
Gelelim Ejder Türk'e...
Sakarya'daki birliğine teslim olmak üzere kışlaya gelen Ejder, iddiaya göre sıra beklemeden içeri alınmış. Kapıdaki asker yakınları kıyameti koparmış haliyle. Dakika bir, gol bir yani...
Emniyet güçleri, büyük güvenlik önlemleri almışlar, vesaire.
Şimdi Ejder sizce nasıl bir askerlik yapar? Zor mu geçer sizce kolay mı?
Peki, tersten bakalım, koğuş arkadaşları ne yapar? Onlar için zor mu olur kolay mı?
Belki düşündüğümüzden çok daha kolay geçer, su gibi akar gider...
Büyüklerin beceremediğini gençler yapıverir belki de...
Herkese inat, her şeye inat, "Alın size açılım" diye bağırmak için... Ne dersiniz?

Sünnet olsan tam oraya düşsün!

UZUN zamandır bu kadar gülmemiştim. Daha önce bu derecede bir performansı var mı yok mu, inanın bilmiyorum. Ama cumartesi gecesi sergilediği yayın herkesi koparttı. Hangi bölümünü yazsam, hangisinden başlasam bilemiyorum. Tabii ki Erman Toroğlu'ndan bahsediyorum. Topun gol olup olmadığını anlatmak için tuvalet kâğıdı yardımıyla büründüğü rolden bahsediyorum. Tuvalet kâğıdını önceden kullanmışlığı varmış meğer programlarda, benim ise ilk rastlayışım...
Önce ayağa kalkışı, ardından tuvalet kâğıdını kale çizgisi gibi çekişi...
Eğilip kalkmaktan mı başı döndü bilinmez, derin iç çekişleri, oflayışları...
Futbolcunun pek de kolay olmayan vücut hareketini tekrarlayışı...
Kale direği için birini, elinde bir boruyla arkaya dikişi...
Ve final, şu cümlesi...
"Aç bacaklarını, tam ortaya, sünnet olsan tam oraya düşsün."
Benim koptuğu an o andır. Topu vücudunda aşağı yukarı kaydırarak yaptığı hareket erkeklerin daha favorisi ama benim için son nokta sünnet benzetmesidir.
Biraz, güleriz ağlanacak halimize durumu var tabii.
Olsun! Yine de sevgili Erman Toroğlu, sen bizi güldürdün, Allah da seni güldürsün. Türk televizyonları, iddia ediyorum böylesine bir karizma, böylesine bir karakter ve böylesine büyük bir şov yeteneği görmedi...
Bir maç ancak böylesine eğlenceli hale getirilebilir.
Benim merak ettiğim, Şansal Büyüka'nın nasıl olup da kendini bu kadar tuttuğu. Kahkaha atmadığı... Örneğin, kale direği pozisyonundaki borulu arkadaş, kapıp koyuverdi...
O bile canlı yayında gülüyordu.