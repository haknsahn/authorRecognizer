Şamil Tayyar bilinçsiz bir gazeteci olmalıydı! 

SİZİN canınızı sıkmıyor mu? Bir gazeteci, yazdıklarından ötürü 18 aya mahkûm oldu.
Hapis cezası. Neden? Düşüncesi yüzünden. Yazdığı kitap yüzünden...
Daha önce de ceza almıştı. Bir iddianamede yer alan özel bilgileri yayınladığı için. Madem o bilgiler bu kadar özeldi, madem o bilgiler özel hayatı böylesine ihlal ediyordu, madem davayla uzaktan yakından ilgisi yoktu, niye iddianameye girdi peki? Kimse sormadı bile. Resmi kayıtlara giren bu bilgileri ifşa etmek doğru mudur, etik midir değil midir, gereksiz bir iş midir orası ayrı bir tartışma konusu... O dönem yazacaktım, fırsat olmadı, bugüne geldik... Bugün ise
elimizdeki tek gerçek, bir gazetecinin yaptığı haberler, yazdığı kitap yüzünden hapis yatacak olması.
Bu arada trajikomik bir yön daha var; deniliyor ki, “Tayyar ‘Operasyon Ergenekon’ isimli kitabı çok düşünerek ve bilinçli bir şekilde hazırlamış”.
Nasıl yani? Bilinçsiz belge toplasaydı, şuursuz bir şekilde kitap yazsaydı, suç olmayacak mıydı yani? Ne demek bu? Bilinçsizce kitap yazmak ne demek üstelik? Yeni bir tür mü bu?
- Ne yapıyorsun bu aralar şekerim?
- Kitap yazıyorum, yüzünü buruşturma hemen canım, benim kitap gayet bilinçsizce!
Hakikaten çok canımı sıkıyor bu durum. Bütün medyanın ayağa kalkması gerekiyor. Üstelik, “Bugün ona yarın bana da yapılır bak!” şahsi korkularından çok, sadece gazeteci olarak var oluşumuzun ana temellerinden biri yıkılıyorcasına sesimizi çıkarmamız gerekiyor... Üstelik sadece gazeteciler de değil, hani her fırsatta medyayı eleştirmeye bayılan, “Şucu bucu” yaftalarını yapıştıran, ne yapsak yaranamadığımız koca bir kalabalık var ya... Onların da ayağa kalkması gerekiyor. “Özgür basın istiyorsanız, siz de sesinizi çıkaracaksınız abicim” diyesim var. Bu arada Taraf muhabiri Mehmet Baransu da tutuklanması istemiyle mahkemeye sevk edildi. Sonra serbest bırakıldı. Neden? Kafes Planı’nı kamuoyuna duyurduğu için. Hadi bakalım... Bundan sonra her gazeteci, acaba sonunda başıma ne iş gelir diye mi yazıya başlayacak? Olur mu böyle bir şey. Üstelik kimsenin Kafes Planı’ndan bahsettiği yok. Bu maalesef Susurluk’taki tek suçlunun
kamyon şoförü olmasına benziyor. Gülümsüyoruz ağlanacak halimize.

Başbakan Erdoğan üslup konusunda ne tavsiye etti?

SON günlerde siyasilerin birbirleriyle konuşmaları bal dök yala cinsinden. Üslup yerlerde...
Hele bütçe tartışmalarını izlemeyi içim kaldırmadı, ne yalan söyleyeyim. Ne yaratıcılık var ne de kinayeli dokunuşlar, eleştiriler... Bodoslama giriyorlar birbirlerine. Dün akşam Devlet Bakanı ve Başmüzakereci Egemen Bağış’ı Söz Sende’de ağırladım. Sakin ve yumuşak bir yapısı vardır. Ben sesini yükselttiğini duymamıştım taa ki CHP İstanbul Milletvekili Algan Hacaloğlu ile tartışana dek... Şaşkınlığımı aktarınca gülümsedi ve Başbakan Tayyip Erdoğan’ın kendilerine verdiği tavsiyeyi hatırlattı.
“Başbakan hep bize der ki, diklenmeyin ama dik durun! Biz de onu yapıyoruz.”

Karşıt Görüş’te bu sefer Aleviler de var

İSMET Özel her ne kadar, “Alevilere karşı bir husumetim yok” dese de, söyledikleri çok ama çok haklı olarak Alevileri kızdırdı. Programı seyretmeyip boş boş yorum yapanlara, hayatında hiç İsmet Özel ismini duymamış olanlara, programım üzerinden kanalı yıpratmaya çalışanlara sözüm yok, ne söylesek boş, at gözlüklerini çıkaramazlar. Kendilerini komik duruma düşüyorlar.
Gelelim İsmet Özel’e ateş püsküren Alevilere... Önümüzdeki çarşamba onlar, İsmet Özel ile yeni bir Karşıt Görüş’te buluşacaklar.
Bütün karşıt görüşlere rağmen, konuşmayı becerebiliyoruz demeye çalışacağız. O yüzden çıktık zaten böyle bir programla yola. Etyen Mahçupyan-Mümtaz Soysal, Oya Baydar-Ataol Behramoğlu, Yusuf Halaçoğlu-Ferhat Kentel, Anıl Çeçen-Hüseyin Çelik, Bekir Bozdağ-Kemal Anadol, Vedat Bilgin-Mümtazer Türköne, Cüneyt
Ülsever-Şahin Alpay... Bir araya asla gelmez denilenler geldi hem de... Düşünceleri tartıştırıyoruz üstelik. İsmet Özel-Ahmet Turan Alkan ikilisi de oradan çıktı zaten, konu Alevilere gelince yenisini yapalım dedik. Peki İsmet Özel’in dışında kimler mi geliyor? Alevi-Bektaşi Federasyonu Genel Başkanı Ali Balkız ve CHP Kahramanmaraş Milletvekili Durdu Özbolat. 