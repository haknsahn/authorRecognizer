Niye dağa çıktım, hâlâ bilmiyorum

5 Şubat 2006 Trabzon... Santa Maria Kilisesi Rahibi Andrea
Santoro, ayin sırasında dua ederken uğradığı silahlı saldırı
sonucu hayatını kaybetti. 8 Şubat’ta 16 yaşındaki lise öğrencisi O.A. katil zanlısı olarak gözaltına alındı. Karar duruşmasında
zanlı, 18 yıl 10 ay hapis cezasına çarptırıldı, yaşı küçük olduğu için 10 yıl 6 ay hapis yatacak...
19 Ocak 2007 İstanbul... Agos Gazetesi Genel Yayın Yönetmeni Hrant Dink, gazetesinin önünde vuruldu. Katil zanlısı 17
yaşındaki O.S. 21 Ocak günü yakalandı. Dava hâlâ devam ediyor....
24 Mart 2008 Ankara... Jandarma sabaha karşı gelen bir ihbar üzerine gittiği evde Prof. Dr. Ayşe Olcay Tiryaki’yi boğazı kesilerek öldürülmüş buldu. Tiryaki’nin katil zanlısı olarak 21 yaşındaki kızı B.A. tutuklandı ve genç kız kasten adam öldürme suçundan müebbet hapse mahkûm oldu. Dosyası Yargıtay’da...
4 Mayıs 2009... Mardin’in Mazıdağı İlçesi, Kırkçeşme Mezrası’na bağlı Bilge Köyü... 35 haneli köyde eski muhtar Cemil Çelebi’nin kızının nişan törenine Kalaşnikoflu, el bombalı bir saldırı
düzenlendi. Ortalığı kan gölüne çeviren faciadan, aralarında gelin ve damadın da bulunduğu 6’sı çocuk, 16’sı kadın 44 ölü, 3’ü
ağır 17 yaralı kaldı. Katliamla ilgili olarak zanlı durumunda bulunan 11’i tutuklu 13 kişinin yargılanmasına eylül ayında başlandı.

Hayatboyu Eğitim Gelişim Derneği Genel Başkanı Adem Solak, aralarında yukarıda yazdığım örnekler de dahil olmak üzere
yüzlerce suçluyla görüştü. Bulgularını “Şiddeti Anlamak” isimli kitapta topladı.
Dün Habertürk’te “İnsanlığa Domuz Bağı” manşetini okudunuz. Dede ile baba, töreyi bahane ederek 16 yaşındaki kızlarını önce boğmuş, ardından domuz bağı yapmış ve betona gömmüş. Ben yazarken ürperdim, insanlığımdan utandım, onlar pişman gibi gözükmüyorlardı. Dün Fatih Altaylı bu vahşete haklı olarak öfkelenmiş, suçlu aramış. DTP yöneticilerine sesleniyordu. “Ey
DTP, bu vahşet Kürt coğrafyasının sorunu değil mi?” diye soruyordu. Bir kız çocuğu ebeveyni olarak öfkesini paylaşmamak mümkün değil. O kadar haklı ki isyan etmekte... Peki acaba bu vahşet, şiddet, yaşadığımız bu örnekler gerçekten de Kürt coğrafyasının sorunu mu? Aynı soruyu kendime sorup durdum. Ardından da Adem Solak’a. Solak ömrünü Türkiye’deki şiddeti
anlamaya adamış bir isim. 25 yıldır yaptığı araştırmalar, onlarca kitap haline gelmiş. Solak diyor ki: “Bakın ben Trabzonluyum. Büyürken şiddet görmediğim bir an bile olmadı. Eğer konuyu coğrafyalara indirgersek yanlış yaparız; çünkü şiddet ve
vahşet her yerde aynı. Sadece zaman zaman şekil değiştiriyor.”
Solak, Avrupa’da yapılan birçok araştırmanın ortak noktasına da değindi. Bu araştırmalara göre şiddetin 4 ana sebebi var.
1- Dini değerlerle oynamak.
2- Kurumların güvenilirliğini sorgulamak.
3- Aile değerlerinin zayıflaması.
4- Milli bütünlüğü oluşturan değerlerle oynanması.
Bize bakarsanız, maşallah hemen hepsi zaten tartışmaya açılmış durumda.
Solak özellikle “Kürt coğrafyası”ndaki şiddeti anlamak için 18 yıl dağda kalan ve yakalanan Şemdin Sakık ile de görüşmüş.
Şemdin Sakık diyor ki: “Ben hâlâ niye dağa
çıktığımı anlamış değilim!” Hadi bakalım buradan buyurun!
Kitaptan başka örnekler de var beni çarpan...
Hrant Dink’in katil zanlısı O.S. ise en çok kendisine sorulan şu soruya tepki vermiş:
“Gençlerin cezaevine düşmemesi için kimlerin ne yapması gerekir?”
O.S. öfkeyle yumruğunu masaya vurarak ayağa kalkmış ve demiş ki:
“Bu soruya cevap vermek istemiyorum.
Bu soruyu bana buraya düşmeden sormalıydınız.” Rahip Santoro’yu öldüren 16 yaşındaki zanlı ise o güne kadar ailesinin ona
ilgi göstermediğini, cinayetten sonra ilginin bir anda arttığını anlatmış uzun uzun...
Not: Yarın devam edeceğiz.
