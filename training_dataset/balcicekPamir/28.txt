Lastik yüz, yalanı yakalamanın sırlarını anlattı 

O aslında bir pandomim sanatçısı. Dünyada lastik yüz diye bilinen az sayıda kişiden biri. Yüzünü bin bir şekle
sokabiliyor. Şaka değil. Canlı yayında da yaptı. Hele kendi deyimiyle maymuna benzettiği suratı görülmeye değerdi.
İlhan Doğan ile üç gün önce tanıştım. O İsviçre'de "Yılın Adamı" seçildi geçenlerde. Geliştirdiği ve Riccon ismini verdiği teknikle insanlara beden dilini öğretiyor ve diyor ki: "Mizah, beden dilinde önemlidir." Riccon Doğan, sayıları 1000'i geçmiş firmaya eğitimlerini sürdürüyor, aktörlere ve sahne sanatçılarına ayrıca dersler veriyor. Avrupa'nın çeşitli televizyon kanallarına programlar hazırlıyor. Danışmanlık yaptığı kişi ve kurumlar arasında Avrupalı parlamenterler ve İsviçre ordusu da var.
O aslında İsviçre'de yaşıyor, kendi kurduğu Riccon Academy'de derslerini sürdürüyor ve Afrika'da Kızılhaç, UNICEF önderliğinde projeler gerçekleştiriyor.
Müthiş bir adam... Müthiş bir karizma... Kendine güven...
Zaten o da bunu öğretiyor. Kendine nasıl güvenirsin, nasıl iyi ve etkili konuşursun, beden dilini kullanarak karşındakini nasıl etkilersin?
Birkaç gün önce Söz Sende'de örnekleriyle anlattı, gösterdi. O kadar çok telefon aldık ki, tekrarı yarın Habertürk ekranlarında saat 19.00'da. "Kaçırmayın" derim, gerçekten de İlhan Doğan'ı tanımanız lazım.
İlhan Doğan ile beden dilini konuştuk. Örneğin, iki elinizi tokalaşır gibi tutup durduğunuzda, "Kendinizden güç alıyorsunuz" demekmiş. Bir fark ettim ki, ben de programın kapanış anonsunu bu şekilde yapıyormuşum meğer. Gazeteciyim ben tabii, en zorlandığım bölüm soru sormak değil, ekrana karşı anons yapmak. Meğer ben de iki elimi iç içe koyup farkında bile olmadan iyi bir tekniği kullanıyormuşum.
İlhan Doğan canlı yayında arkasını döndü ve ekipten yardım istedik. Üç kişi arkasına geçti ve içlerinden yalnızca bir tanesi elini kaldırıp indirdi. Riccon Doğan, üçünün de yüzünü 10'ar saniye inceledikten sonra elini kaldırıp indireni buluverdi. Nasıl mı? Kendisinden dinleyelim: "Birinci arkadaş kollarını kavuşturup yüzüme baktı, bu kendimden eminim, ben bir şey yapmadım demektir. İkinci arkadaş kollarını aşağı sarkıtıp gözlerini kaçırdı. Bu, benimle ilgisi yok bütün bunların, beni geç demektir. Üçüncü, yani elini kaldıran kişi ise gözlerini bir an bile kaçırmadan gülümseyerek baktı. Suçlu olan gözlerini kaçırır diye düşünülür, oysa Türkiye'de tam tersidir. Hareketi yapan, yani suçlu olduğunu düşünen, dik bakar ve gülümser. İşte öyle buldum."

Riccon Doğan'ın anlattıklarından en ilginci, kuşkusuz yalan üzerine söyledikleriydi. Herkesin farklı bir yalan söyleyişi var. Türk, Fransız, Alman ya da Amerikalı. Herkesin yalan söylerken verdiği tepki aynı değilmiş meğer. Ben ise evrensel kurallar var sanırdım. Doğan diyor ki, Türklerdeki belirtiler şöyledir:
1- Yüzün rengi değişir.
2- Nefes alışverişleri sıklaşır.
3- Gözbebekleri büyür.
4- Dik dik bakar.
5- Zaman zaman gülümser.
6- Burnunu, kulağını kaşır. Peki yalan söylediğini gizlemek,oynamak mümkün mü?
Mümkünmüş ama o da belli oluyormuş. Örneğin, yalan söyleyen kişi, özellikle siyasetçiler, olduğundan hızlı konuşur, ellerini hızlı hareket ettirir ve gözlere dik bakarmış. Eğer eller dur şeklinde kalkıyor ve masaya tekrar bastırılıyorsa bu, "Yalandan destek alınıyor" demekmiş. Riccon Doğan anlattı da anlattı. Özellikle siyasi liderlerin beden dili hakkında söyledikleri ilginçti. Bugün yerim bitti, beden dilini doğru kullanmanın ipuçları ve siyasilerin beden dili karneleri yarına kaldı. 