'Mış' gibi yapmayın! 

HANİ bu sorun Kürt sorunuyla karıştırılmamalıydı? Hani onlar sadece taş atan
çocuklar değildi? Adalet Çağrıcıları olarak Cumhurbaşkanı Abdullah Gül ile
görüşmemizde, "Aman bu konuyu demokratik açılımın içine katmayın" dememiş miydi?
Bütün muhalefet partilerin liderleri, yasa tasarısıyla ilgili destek vereceklerini,
ama konunun Kürt açılımı kapsamından çıkarılması gerektiğini şart koşmamışlar mıydı?
Haber bültenlerinde, "Taş atan çocuklarla ilgili yasa değişiyor" diye duyuruldu dün.
Ne zaman? 10 Kasım'da. Hadi buradan buyurun! Demokratik açılımın Meclis'te
tartışılması için uygun gün müdür değil midir tartışmasının tam ortasında... Çok
büyük haksızlık. Hem çocuklarına sahip çıkamayan Türkiye'ye, hem de o çocuklara
yazık. Aylardır, yıllardır bu yasa değişikliğini bekliyorlar. Bu mudur yani?
Dilimizde tüy bitti, "Bu sorun sadece Kürt çocukların sorunu değildir" demekten
ama... Maalesef algı aynı. Üstelik, Terörle Mücadele Kanunu mağduru olan çocukların
yüzde 57'si, eylemlerden değil ev ve okullarından alındı, hatta dosyalarında hiç
somut delil yok.
Defalarca yazdım. Tekrarlıyorum. Durum şudur sevgili okuyucular:
Meclis'e getirilen yasa yeterli değildir.
1- Yapılan değişiklikler yerinde ama TMK mağduru çocukların sorununu çözmeye yetmez.
2- Bir örnekle anlatalım: Bu değişiklikler olursa, örneğin 90 ay ceza almış bir
çocuğun cezası yirmi ay azaltılacak. Unutmayalım ki şu anda ceza alan çocukların
çoğunun cezası ortalama 70 ay. Aralarında 190 ay cezalı olanlar da var. Bu,
cezalarının sadece 20 ayının indirimini sağlayan bir madde.
3- Çocukların tamamının çocuk ağır ceza mahkemelerinde yargılanmaları müthiş bir
gelişme, ama çocuklara yüksek cezalar verilmesine neden olan yasa maddeleri
değişmezse, çocuk ağır ceza hâkimlerinin farklı kararlar vermesi pek mümkün
gözükmüyor. Belki çocuk mahkemelerinde ama yine aynı kanundan yargılanacaklar.

Canımı sıkan detaylara gelince...
1- Bu düzenlemenin demokratik açılımla uzaktan yakından ilgisi yok. AB mevzuatının
gereği için yapılıyor. Torba bir yasa paketi. Hatta içinde "Göçmen Yasası" ekleri de
var. Adalet Bakanı'nın bu tasarıyı Meclis'e bula bula bu zamanda mı getirmesi
gerekirdi, hakikaten anlayamıyorum.
2- "Yasa tasarısı eksik" diyoruz, dinletemiyoruz. Sadece 20 aylık bir indirim
yaparak bu çocuklara yardım edemezsiniz. Üstelik yaptık gibi davranmak çok daha acı.
Mış gibi yapmak. Yardım ediyormuş gibi gözükmek. Hükümetin güvenilirliğini de
yaralayacak bir durum bu, niye buna izin veriyorsunuz?
3- Gelelim son söze.... Gücüme gidiyor. Bu çocukların arasında Kürt çocuklar da var.
Demokratik açılım kapsamında örgüt üyesi olanlar serbest kalabiliyor, peki kalsın,
tamam. Desteklediğimi de yazdım defalarca, peki ya çocuklar? Onlar niye içeride o
zaman? Niye o şartlarda, rüyaları, hayalleri, gelecek ümitleri ellerinden alınmış
bir halde yapayalnız oturup radyodan gelecek küçücük bir haberi bekliyorlar?
Yazar Ahmet Ümit diyor ki:
"Bu çocuklar için mücadele veriyorum çünkü...
Onurlu bir yurttaş olmak...
Çocuklarını hapse atan bir ülkenin vatandaşı olmamak...
İstiyorum.
Böyle bir ülkede yaşamak istemiyorum...
Bir yanlış yapılıyor ve ben bunun vebalinden kurtulmak istiyorum."
Doğru söze ne denir?
Sonradan özür dilemesi kolay. Önemli olan olay gerçekleşirken taşın altına elini
koymak. Lütfen umursayalım. Umursadığımızı gösterelim ve "mış" gibi yapmayalım. O
çocuklar ve diğer bütün çocuklar bu ülkenin geleceği. 