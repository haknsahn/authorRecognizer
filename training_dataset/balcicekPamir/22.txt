Yoksa DTP kapatılmayı mı istiyor?

BUGÜN önemli gün... Anayasa Mahkemesi, DTP hakkında Yargıtay Cumhuriyet
Başsavcılığı'nın açtığı kapatma davasını esastan görüşecek. Gerekçe nedir? "DTP'nin
bölücü faaliyetlerin odağı olduğu..."
Önceki gün Gülin (Yıldırımkaya) aradı. Polemik sayfası için görüş istedi. "DTP sence
kapatılmalı mı" diye sordu. Ne yalan söyleyeyim, hemen cevap veremedim. Aklımı
toparlamam öyle uzun sürdü ki, Gülin benden vazgeçti haliyle... İşin garibi, sevgili
meslektaşıma uzun süre yanıt vermeyişimin sebebi, cevabı bilmeyişimden
kaynaklanıyordu.
Gönlümün ve aklımın bir tarafı diyor ki: "Bugüne kadar düşe kalka olsa da geldik.
Üstelik seçilmiş vekillerini gözaltına aldığımız andaki o meşhur görüntüler hâlâ
dünyanın gündeminde... Ben de gurur duymuyorum yapılanlarla. Bu saatten sonra tekrar
bu partiyi kapatmak bize ne yarar sağlayacaktır? Siyasal demokrasinin sınırlarının
genişlemesi gerekirken bu bir daraltma değildir de nedir? Hani adalet duygusunu
güçlendirecektik? Hani 'Kürt sorunu'na demokratik ve barışçıl bir bakış açısı
getirecektik? Yine mi başa döneceğiz? Yine mi bu ülke, hukuk üzerinden ağır bir
bedel ödeyecek?"
Böyle söyleyince kulağa doğru geliyor değil mi?
Peki ya gönlümün ve aklımın diğer yarısı?
O da diyor ki: "DTP terörü desteklemekle suçlanıyor. Eh, elinizi vicdanınıza koyun,
'Kesinlikle yapmıyorlar' diyemeyiz. Peki dünya bu gibi sorunlarla nasıl başa çıkmış?
En yakın örnek, İspanya'daki Batasuna Partisi. Bu parti sadece ETA'yı kınamadığı,
ETA'ya 'Terör örgütüdür' demediği için kapatılmadı mı? 'Ülkelerin ödün
veremeyecekleri bazı değerler için hukuk devreye girebilir mi?' suçlamalarının
doğruluğuna Anayasa Mahkemesi karar verecek tabii. Ama devletin bölünmez bütünlüğünü
bozmaya kalkmak ve bir terör örgütünün uzantısı gibi davranmak yeterince ciddi bir
suç değil midir?"
Kuşkusuz aklımın karışmasını sağlayan, sokaklarda yaşadığımız şiddet... Çatışmalar,
verilen şehitler, çocukların arkasına saklanarak eylem yapmaya çalışanlar, gencecik
yaşında teröre kurban giden suçsuzlar... En çok da aklı benden de karışık, gelecek
ümidi olmayan gençler, çocuklar...
Bugün Söz Sende'de DTP Milletvekili Sırrı Sakık'ı ağırlayacağım ve bütün bu
düşündüklerimi ona da soracağım. Sahi DTP gerçekten de kapatılmayı istiyor mu?
İşlerine mi geliyor böylesine kullanılmak? Hani gündemlerinde bu dava yoktu?
Cevapları arayacağız. Saat 17.05'te Habertürk ekranlarında.

Göze göz, dünyayı kör eder

"EN sağır insan, bir şey duymak istemeyen insandır." Ünlü Fransız sözü... Onur Öymen
başka bir bağlamda hatırlattı. Ne güzel söz! Ama çaresizliğin de vurgusu. Tıpkı
bana, "Serap ölmüş, hani şu taş atan çocukların attıklarıyla yanan kız var ya... O
kız ölmüş, herhalde üzülememişsinizdir" diye mesaj atan; Cumhurbaşkanı Gül'e haber
vermeyi düşünmüyor musunuz diye soran; hatta gazeteye kına göndermeye kalkan laf
anlamaz kabalığa diyecek tek bir şeyim var: "Manyak mısınız siz?"
Gözünüze bu kadar mı perde indi yani? Bir genç kızın, bir canlının, bir çocuğun
ölümüne nasıl sevinebilirim? Serap için gözyaşı dökmediğimi nasıl düşünürsünüz?
Annesinin acısını düşünmek bile istemiyorum. Ne yapar o kadın, nasıl yaşar, nasıl
dayanır olup bitenlere? Nereden bulur o gücü? Şaşıracaksanız ama... Düşündüğüm tek
şey bu. Peki ya siz bana öylesine nefret dolu mesajları atarken utanmadınız mı? Bu
kadar mı insanlıktan çıktınız? İşin garibi, sizin bana duyduğunuz öfkenin onda biri
kadar bile sinirlendiremiyorsunuz beni. Keşke öfkelensem, keşke kınaları size
gönderme hissine ben de sahip olabilsem. Ben sadece üzülüyorum. Öylesine derin bir
acı hissediyorum ki... Kelimeler yetersiz kalıyor... Peki siz hâlâ anlamadınız mı
olan biteni? "Göze göz, dünyayı kör eder" demişti Gandhi. Bu da mı bir şey ifade
etmiyor size? Bu nasıl bir öfke? Kendi kendinize sorun bakalım; acaba siz gerçekte
ne istiyorsunuz? 