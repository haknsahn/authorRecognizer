Yoksa siz holistik insan değil misiniz?

Günlerdir bir “holografik beyin teknikleri”, “holistik insan yapısı”dır gidiyor. Sevda Bakankuş sayesinde bu iki kelime hayatımıza girdi.

Kızı Aylin’in, gözleri kapalıyken okuduğunu ve renkleri hissedebildiğini öğrendik. İyi de tam olarak “hologram” nedir, “holistik” nedir biliyor muyuz? Ih ıh, bilmiyoruz. Sürekli Ayşe’ye mail atıyoruz. Ama o da sıkıldı artık! Madem “Holografik Beyin Teknikleri”ni bu kadar merak ediyorsunuz, alın size daha fazla bilgi. Arıtan Yayınları sahibi Aydın Arıtan’a sordum, anlattı. Ben sadece aktarıcıyım tamam mı, elçiye zeval olmaz. Buyurun buradan okuyun...
/_np/3632/9433632.jpg
İnsan da bir enerji midir?
EVET!

Evrenin temelinde “enerji” var. Enerji, kendini bir “titreşim” ve “dalga boyu” şeklinde ortaya koyar. Var olan her şey gibi, insan da bir enerji ve belirli bir dalga boyu var. Suya atılan taş, çevresinde halkalar ve dalgalar oluşturur. Bu halkaların birbirleriyle olan girişimleri, kimi yerlerde yükselen, kimi yerlerde de alçalan dalga desenlerinin meydana gelmesine yol açar. İşte bu dalga desenlerine “hologram” deniyor. Beynimiz de, tıpkı evrendeki bütün cisimler gibi “holografik” bir işletim sistemine sahip. Dalga boyları ve onların birbirleriyle kesişip-girişerek oluşturdukları “bilgi hologramları” aracılığıyla faaliyet gösteriyor. “Holografik Beyin Teknikleri”, beynin işletim sistemi üzerinde bilinçli etkilerde bulunmak ve “beynimizi istediğimiz şekilde yönetip-yönlendirmek” anlamına geliyor.

Beş temel insan modeli

Bütün insanlarda bir takım potansiyel özellikler var. Bunları 5 ana model olarak değerlendirebilmek mümkün...

Salyangoz Modeli:
Sürüngen (ilkel) beyin bölgesini kullanır. Bir eleştiriyle karşılaşınca, “savunma”ya geçer; sebep ve bahane bulur. Tipik söylemi, “Ben yapmadım” ya da “Ben suçlu değilim” şeklindedir.

Maymun Modeli:
Ara beyin bölgesini kullanır. Bir eleştiriyle karşılaşınca “saldırı”ya geçer. Öfkelenir, tepki gösterir ve diğer insanları ya da olayları suçlar. Tipik söylemi, “Sen yaptın” ya da “Suçlu sensin” şeklindedir.

İnsan Modeli:
Beyninin sağ veya sol lobunu kullanır. Bir eleştiriyle karşılaşınca, mutlaka “haklı çıkma”ya çalışır. İnsanları ve davranışları yargılar. Tipik söylemi, “Senin yüzünden oldu” ya da “sorun sende” şeklindedir.

Gelişmiş İnsan Modeli:
Beynin hem sağ, hem de sol lobunu kullanır. Bir eleştiriyle karşılaşınca, durumu “aklileştirme”ye çalışır. Vicdan öğesi devreye girer. Dünyada başkalarının da olduğunu fark eder. Tipik söylemi, “Sen öyle yapmasaydın, ben de sana böyle davranmazdım” ya da “Ben sana söylemiştim” şeklindedir.

Holistik İnsan Modeli:
İlk dört modeldeki insanlar, egonun ağırlığını taşırlar ve “sürüngen beynin” denetimi altındadırlar. Her türlü olayı kendi çıkarlarına göre değerlendirirler. “Holistik insan” ise, egonun dar sınırlarını aşmış ve evrensel düzenle aynı frekansta titreşmeye başlamıştır. Diğerlerine göre beynini daha fazla kullanır. Bir eleştiriyle karşılaşınca, bunu “kendini geliştirme fırsatı” olarak değerlendirir. Kimseye ve hiçbir olaya kızmaz. “Bu, benim başıma neden geldi?” diye düşünür. Tipik söylemi, “Ben yaptım, suçlu benim, sorun bende, benim yüzümden oldu” şeklindedir.

Holistik insanın özellikleri

1 Beyninin en az yüzde 50’sini kullanır.
2 Evrendeki sırların, tıpkı yağmurun yağması ve güneşin doğması gibi “anlaşılmaları mümkün yasalar” olduğunu bilir.
3 Evrendeki bütün bilgilerin ve evrenin ana modelinin kendi bilincinde mevcut olduğunun farkındadır.
4 Enerji düzeyini ve titreşimlerini yükselterek, evrenin beş duyuyla algılananların dışındaki düzeyleri ile rezonansa geçer.
5 Bilincinin beynini nasıl yönetip-yönlendirdiğini bilir ve bu teknikleri uygular.
6 Evrendeki “bütünsellik olgusu”nun farkına varmıştır. Kendi iyiliğinin, evrendeki diğer her şeyin iyiliğine bağlı olduğunun bilincindedir.
7 Başına gelen her türlü olayı “kendisini geliştirebilmesi için sunulan fırsatlar” olarak değerlendirir ve “İyi ki her şey böyle” diye düşünür.
8 Karşısına çıkan her olumlu ya da olumsuz olay ile o konudaki bilgiyi deneyimleyebilmesi için karşılaştığını bilir ve hayatının sorumluluğunun tamamen kendi elinde olduğunun farkındadır.
9 Ne varlığa sevinir, ne yokluğa yerinir; sadece görevini yapar.
10 İletişim ve eğitim tekniği olarak bilimi ve bilim dilini kullanır. Açıklar, anlatır, ikna etmeye çalışır. Zorlamaz, ceza vermez, tehdit etmez. “İtaat”i değil, “idrak edilme”yi hedefler.

HOLİSTİK NEDİR?

“Tam mesaj” ya da “tam kayıt” demek olan “hologram” kelimesinden türetilmiştir ve “eksiksiz bütünlük” anlamına gelir. Bizlere, var olan her birimin, evrenin bütün bilgilerine sahip bulunduğu gerçeğini açıklar. Holistik Düşünce; evrendeki her şeyin aynı bütünün parçaları olduklarını, birbirlerinden haberdar olarak tek bir sistem şeklinde hareket ettiklerini ve birbirleriyle ilişki, iletişim ve etkileşim içinde bulunduklarını ortaya koyar. Var olan her birim, diğerlerini etkileme, değiştirme ve yönlendirme özelliğine sahiptir. Bu nedenle de, en küçük bir birim bile gereklidir, önemlidir ve değerlidir.