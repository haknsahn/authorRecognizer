25 bin lira bağışta bulunan işadamını a-çık-lı-yo-ruuuum

Biliyorsunuz, bir işadamı, “Hiçbir şey istemiyorum senden” diyerek 25 bin lira bağışladı LÖSEV’e...

İsmini yazmadım ama onun hakkında birtakım tüyolar verdim.

Sonra onunla tanışmak isteyen mailler yağmaya başladı.  


İstisnasız hepsi kadınlardan!


Çünkü iş adamımız, bekar, yakışıklı ve çok iyi bir baba.


Bir erkek baba hem de iyi babaysa; bu, pek çok kadın için büyük artı.


Hele kız babasıysa...


Bir keresinde işadamımızı aradım, “Bir dakika Ayşecim” dedi, “Bana biraz müsaade et, kızım spor ayakkabılarını evde unutmuş, onları alıp okula yetiştirmem gerekiyor...”


“Vayyy” dedim, “Ne hoş!”


Neden bu kadar tezahürat yaptığımı anlamadı.


“Erkeklerde bu tür davranışlara sık rastlanmaz da ondan” dedim.


“Valla, o zaman ben bildiğin erkeklerden değilim” dedi.


Öyle...


İşadamımız kendini de yoktan var etmiş biri. Hiçbir şey babadan kalmamış yani. Hatta küçükken kuaförde çalışmış, İnönü Stadı’nın önünde su satmış. Ortaya çıktı ki, kadınlar bu tür şeylere de bayılıyorlar.


“Bir sürü talibin çıktı. N’apacağız?” dedim.


“Beni diline dolamaktan vazgeçeceksin!” dedi.


Evet, dediğini yapıyorum.


Çünkü azar işittim.


Hepinizin önünde ona bir kere daha teşekkür ediyorum.


Ama dayanamıyorum çünkü benim ağzımda bakla ıslanmıyor, adını açıklıyorum, Twigy Terlikleri’nin sahibi Sinan Öncel...


Lütfen onu rahat bırakın...


Sakın aramayın...


Zahmet olacak ama bu yazıyı da okumamış gibi yapın...

 

Yaşasıııııın bir 20 bin TL daha

 

Gelecek hafta da bir ilaç firması LÖSEV’e 20 bin TL para bağışlayacak.


Onların CSO sahnede bir röportaj gerçekleştireceğim.


Şimdilik daha fazla detay veremiyorum, şirket çalışanlarına sürpriz.


Ondan sonraki hafta da bir başka şirket daha kısa bir konuşma için 5 bin TL yatıracak...


Ben giderek bir “konuşma kuşu” oluyorum.


Susturabilene aşk olsun!


Bütün geliri LÖSEV’e gidecek olan “Alya, Sevgilim ve Ben” kitabı da bu perşembe günü çıkıyor.


Resmen daha kitap çıkmadan, söz verdiğim 100 bin TL’nin 75 binini bulmuş oluyorum.


Evet, çok seviniyorum.


Bu gidişle sayenizde 100 bin TL’den daha fazla bağış yapabileceğiz.


Sağ olun, var olun.

 

Seni arzulayan kadını reddetmek ayıp mı?

 

Tiger Woods golfü bıraktı.


Çünkü karısını aldattı, yakalandı.


O da ilişkisini kurtarmak için şimdi 30 takla atıyor.


Gölfü bırakıyor, “Aileme layık biri olmaya çalışacağım” diyor.


Vesaire vesaire.


Ben samimiyetine inanmıyorum.


Beni ilgilendiren adamın sevgili sayısı.


Bir, iki, üç...


Zannediyorduk...


Bir düzine çıktı...


Oha yani!


Ama belki de suç, Tiger Woods’ta değildir.


Tiger Woods olmak böyle bir şeydir.


Kadınlar peşini bırakmıyordur.


Porno yıldızından ünsüz güzel kadınlara kadar bir sürü güzel kadın tepesine biniyordur, orasından burasından çekiştiriyordur. O da “Ulan! Bu kadın beni bu kadar çok arzuluyorsa reddetmem şimdi ayıp olur! diye düşünüyordur...


Sevgilime sordum, “Tiger Woods olsan ve dünyanın bütün güzel kadınları seninle yatmak için sıraya girse...”


“Çok isterim” dedi.


Sinir oldum.


“Kafanı kırmayayım” dedim...


“Bu mevzu, erkeğin zaafı... Ve gerçekten çok güzel bir kadın, bir erkeği kafaya taktı mı, o erkek yandı” dedi.


“Nasıl yani?” dedim, “Bu kadar zavallı yaratıklar mısınız! İstemiyorum kardeşim, ben karıma, evime gideceğim diyemez mi?”


“Hoşuna gidecek cevabı mı istiyorsun, gerçeği mi?” dedi.


“Gerçeği!” dedim.


“Al sana gerçek: Kadın güzelse ve bir erkeği baştan çıkarmaya kararlıysa, öyle ya da böyle bunu başarır” dedi.


“Ben küsüyorum ve galiba sizden iğreniyorum!” dedim.


Arkamdan bağırdı...


“Ama sen çok şanslısın, Tiger Woods’la evli değilsin!”

 

Fotoğrafçılar

 

En kadınsı, en dişi halinizi Nihat Odabaşı çeker, ona gideceksiniz.

Hamile iseniz Şengül Pallı’ya...


Doğumunuza girecek, hem hemşire hem de fotoğrafçı olduğu için oradaki varlığı size huzur verecek, olağanüstü fotoğraflarınızı çekecek...


Çocuğunuz Alya yaşına geldiğinde de, Zeynel Abidin Ağagül’e...


Hem dün yayınlanan Sanem Altan röportajının hem de ocak ayında çıkacak “Mother and Baby Dergisi”nin fotoğraflarını o çekti.


Acayip iyi iş çıkardı.


Küçük çocukları görüntülemek zordur.


Zeynel bu işte inanılmaz hünerli.


Alya da Leyla da onu çok sevdi.


Bir de kurt köpeği Maço var stüdyoda.


Yok yok yani.


Ve Zeynel sinirleri alınmış, stres yapmayan, sakin bir adam.


Onun da dünya tatlısı bir oğlu var, o yüzden çocuklarla bu kadar iyi anlaşıyor.


Bu işi ondan iyi yapan yok...

 

HAMİŞ: Perşembe çıkacak kitapta, Şengül’ün çektiği doğum fotoğraflarını da görebilirsiniz...