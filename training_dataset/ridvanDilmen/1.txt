Giden de olur, gelen de!

Trabzon maçından sonra F.Bahçe kadrosunda gidenlerin ve gelenlerin olacağını düşünüyorum. Çünkü devre arasını iyi değerlendirip sorunlara çare bulmalılar

Trabzon maçından sonra F.Bahçe kadrosunda gidenlerin ve gelenlerin olacağını düşünüyorum. Çünkü devre arasını iyi değerlendirip sorunlara çare bulmalılar

Fenerbahçe takımı kritik bir dönemden geçiyor. Yönetimi, oyuncusu, taraftarı, teknik adamı herkes tereddütler içerisinde. Üst üste kaybedilen maçlar özgüven sorununu da gündeme getirmişti. Saha dışı faktörler de aynı şekilde tabii...
Futbolcular hakkında yayımlanan sansasyonal haberler, takımın aldığı yenilgiler, Daum’dan başlamak üzere başkana kadar herkesi sıkıntıya sokmuştu. O yüzden Şekip Mosturoğlu ile Aykut Kocaman ikilisinin toplantısını Fenerbahçeliler müthiş bir dikkatle izledi.
Kimilerine göre çok şey çıkmadı. Kimilerine göre çok şey çıktı... Ben ikinci görüşte olanlardanım. Açıkcası önümüzdeki hafta liglere ara verilecek. Kupa ile devam edilecek. Ben Trabzonspor maçından sonra gidenlerin ve gelenlerin olacağını düşünüyorum. Kadroda mutlaka oynama yapılacak. Devre arasını iyi değerlendirip sorunlara çare bulmamılılar.
Ankaragücü maçına gelince; Fenerbahçe açısından hiç kolay değildi. Ankaragücü’nün son maçlarda rakibine olan üstünlüğünün verdiği güven, üstüne karşılaşmanın seyircisiz oynanması başkent ekibinin iştahını kabartmıştı. Ve açık oynadılar, maça ortak oldular.

Emre arandı
10 ile 35. dakika arası Fenerbahçe iyi oynadı. Diğer bölümlerde ise iyi mücadele etti. Son üç maçtır ne mücadele, ne iyi futbol vardı. Bu kez biraz mücadele galibiyeti getirdi. Bu kadar mücadeleye rağmen çok pozisyon verilmesi ise düşündürcü.
Emre’nin sakat ve cezalı olduğu zamanlar Fenerbahçe hücumda da, savunmada da problem yaşıyor. Bu geniş kadronun orta sahasında her iki yönü oynayacak iki oyuncudan bir tanesi Emre. İkincisi Özer. O da tam hazır değil. Ancak performansına baktığımızda uzun yıllar iş yapacağını gördük. Yetenekli. En önemli özelliği yeni yeni oynamasına rağmen sürekli arayış içinde. Topu istiyor, aldığı zaman da sürekli öne doğru oynuyor, hedef paslar atıyor, ikiye birler yapıyor.
Alex’in üç haftalık durgunluğu sıfır puan getirmişti. Biraz kıpırdadı, galibiyet geldi. Bu da düşündürücü. Bir oyuncunun performansı sonucu bu kadar etkilememeli.

Forvet alınmalı
Galatasaray da Fenerbahçe’ye benzer bir galibiyet aldı. İyi oynamadı ama uzun süredir durgun olan öndeki oyuncular Kewell ve Keita biraz toparlanınca, onlara Arda ve Elano da katkı sağlayınca 2-0’ı çevirmesini bildiler. Galatasaray’ın gördük ki en büyük eksiklerinden bir tanesi sadece Baros değil, Sabri de ayrıca. Sabri ligimizin en etkili sağ beklerinden. Rakibi sürekli rahatsız eden bindirmeler yapıyor. İki maçta olmaması, Galatasaray’ın geriden gelen oyuncularla sonuca gitmesini engelledi. Bütün yük öndekilere bindi. Gözüken o ki Nonda’nın dizindeki problem faydalı olmasını engelliyor. Baros da belirsiz. Forvette önce Arda’yı sonra Kewell’ı denediler. İyi niyetli olsalar da santrfor değiller. Bir forvete ihtiyaç var gibi gözüküyor. 

Hücum sıkıntısı
Beşiktaş üst üste kazandığı sekiz maçta da, dört puan verdiği son iki maçta da aynı tempoda oynadı. Az pozisyon verdiler, sürekli pres yaptılar. Onların çözemediği hücum organizasyonlarındaki zayıflık. Bu devam ediyor. Bobo forvet oynadığından beri çok etkili. Beşiktaş’ın birinci santrforu olduğu belgelendi. Ama onun yanında oynayanlar iyi niyetli olmalarına rağmen form tutamadılar. Nihat ve Ekrem gibi skoru değiştirecek isimler formda değil. Bu yüzden önlemi kolay bir takım oluyor.

Denizli şaşırttı
Manisa maçında ikinci yarı yapılan değişiklikler yarar yerine zarar getirdi. Duran topları en iyi kullanan Tello’nun çıkması bence hataydı. Ayrıca Tello oyunun kaderini değiştirecek birkaç isimden biri. Kötü oynasa da... Uğur, Fink, Ernst aynı tip oyuncular. Nihat ve Nobre de Bobo’ya yakın olunca bu Manisa savunmasının işine geldi. Oyun ceza sahası yayı civarında sıkıştı kaldı. Ben Denizli’den kenarlara inerek rakibi çözmesini beklerke, o değişikliklerle oyunu sıkıştırdı. Ama kaybedilen dört puana rağmen iyi giden bir takım var. Fizik olarak üst düzeydeler. Bir de taktiksel gelişim kazansalar sorun kalmayacak.
