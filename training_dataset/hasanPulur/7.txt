Allah korusun, ya sizin evde ya da karşı komşuda yangın çıktı, ne yaparsınız? Hemen 110’a telefon edip itfaiyeye haber verirsiniz değil mi?
Adresi sormaları olağan da ondan sonraki sorular:
“Ev kaç katlı? İnşaatın cinsi ne? Kâgir mi, ahşap mı, betonarme mi, yığma mı?”
* * *
Tepeniz atmaz mı?
“Ev cayır cayır yanıyor, siz neler soruyorsunuz, bu ne biçim itfaiye?”
“Bu özelleştirilmiş itfaiye?”
“O ne demek, o nasıl şey?”
“Biz de onun için soruyoruz ya, hangi tarifeyi istiyorsunuz?”
“Kardeşim orası vapur iskelesi mi, itfaiye kumandanlığı mı? Ne tarifesi?”
“Lafı uzatma, hangi tarifeden itfaiye istiyorsun!”
“!!!!!!”
“Birinci sınıf var, ikinci sınıf var, üçüncü sınıf var!”
“Aralarındaki fark ne?”
“Birinci sınıf tarife, üç arazöz, bir püskürtücü, uzun merdivenli üç araba, bir de su tankeri!”
“Peki ikinci, üçüncü sınıf ne fark eder?”
“Hiç etmez mi? Ona göre araç, ona göre merdiven, teçhizat, malzeme, itfaiyeci göndeririz, tarife ona göre değişir!”
* * *
“Yahu kardeşim, cenaze mi kaldırıyoruz, yangın mı söndürüyoruz?”
“Hay ağzına sağlık, cenaze kaldırmanın tarifesi var da, itfaiyenin tarifesi olmaz mı?”
“Yoksa yangın söndürmek için para mı isteyeceksin?”
“Ya ne sandın? Bedava mı sandın?”
* * *
“Duyduklarınıza hâlâ inanmak istemiyorsunuz?”
“Yangın kamu felaketi, itfaiye kamu hizmeti değil mi?”
“Yok kardeşim, geçti o günler, çak kibriti, yak çırayı, tutuştur evi, sonra gelsin itfaiye yangını söndürsün... Artık yangın parayla söndürülüyor, yangınına göre! Mesela içerideki mobilyalar ne malı? İtalyan mobilyasıysa ona göre, Kapalıçarşı malıysa ona göre...”
“Tamam kardeşim tamam, ne lazımsa yap, ev gidiyor.”
“O halde, sana itfaiyeyi gönderiyorum, senetleri de imzalarsın!”
* * *
Vatandaş “Yetişin, yanıyoruz!” diye feryat ederken, adam hatırlatır:
“Unutma, KDV hariç, yüzde 18’de KDV var!”
* * *
Şimdi bazıları diyecek ki:
“Sen de işi abartıyorsun, böyle şey olur mu?”
Niye olmayacakmış? PKK’nın başı İmralı’dan memleket idare edecek de, özelleştirilen itfaiye niye böyle yangın söndürmesin!...
Bu benzetmeyi hiç beğenmeyeceksiniz, amma da abarttın diyeceksiniz.
Olabilir, memleketin hali bu!
Tezekten terazinin, böyle olur dirhemi!