Akil adamların müzakeresiEmail: a.bulac@zaman.com.tr
Tüm Yazıları


--------------------------------------------------------------------------------

Sovyetlerin dağılmasından sonra, totaliter ve otoriter olmayan bir rejimde nasıl bir arada yaşayacaklarını araştıran Estonyalılar, kendi aralarında geliştirdikleri "ağaç modeli"yle bunun bir yolunu bulmuşlardır. 
Prof. Dr. Vamık Volkan, bu konuda bize şu bilgileri vermektedir: "Estonya bağımsızlığına kavuştuğunda, bir gün önce Rus kökenliler Estonya`yı yönetirken, bir gün sonra Estonya kökenliler yönetime geçmişlerdi. Biz, Estonya`da etnik grupların barış içinde nasıl yaşayabileceklerini sağlayan bir sürece girdik. Bu süreç altı buçuk yıl sürdü ve çok başarılı oldu. Geliştirdiğimiz metoda `Ağaç Modeli` ismini verdik... Ağaç Modeli şudur: Önce teşhis yapıyoruz, ki bu ağacın kökleri oluyor. Ağacın gövdesi, tarafları bir araya getirip konuşturmaktır, diyelim otuz kişi. Ağacın dalları da bu konuşmalardan ortaya çıkan sonuçları halka anlatmaktır. İşte buna `Ağaç Modeli` diyoruz." (Milliyet, 4 Ağustos 2009) 

Anlaşıldığı kadarıyla işleyen ve sonuç veren modelin özü, basitçe "müzakere"ye dayanıyor. Ben yıllardan beri "takip edilen yöntem", ona ruh veren "kurucu ilkeler" ve üzerinde varılan "mutabakat noktaları" açısından Medine Vesikası`nın her tarihsel ve toplumsal durum için referans alınabileceğini; bir topluma özgü sorunlar çözülürken Vesika`nın "yöntem, ilkeler ve mutabakat noktaları" açısından model olabileceğini; yer, şahıslar, kabileler ve somut konuların tarihsel olmasına karşılık referans çerçevesinin evrensel olduğunu savunurum. 

Bizim Batılı müzakere modelinden ve liberallerden ne kadar farklı tellerden çaldığımıza bir örnek olması bakımından Umberto Eco`nun bu kavramdan neyi anladığına bakalım: Şöyle der Eco: "Müzakere kavramı, siyasette olduğu kadar semantikte de önemli bir unsur haline geldi. Mutlak hakikat değeri diye bir değer yoktur, daima müzakere edilir. Ve ne kadar çok edilirse, o kadar iyidir. Müzakere yapılmazsa savaş yapılır. (Aslında) Müzakere zaten soğuk savaşın dikkat çeken noktalarından biriydi. O dönemde iki blok şöyle yürüyordu: `Ben ayağımı oraya basmıyorum, ama sen de buradan ayaklarını çek` veya `Ben atom silahlarını sınırlıyorum, fakat sen de onları yapmaktan vazgeç`. Bu sessiz, zımni bir müzakere şekliydi. Bugün biz bu müzakerenin anlamını kaybettik. Toplu tüfekli siyaset, cepheden çatışma siyaseti dönemlerine geri döndük." 

Bizim sözünü ettiğimiz müzakere "Hakikat`in müzakereye açılması" değil, herkesin kendi hakikatini koruyarak tabiatı gereği medeni olan ve bu yüzden bir arada yaşamak durumunda olan farklı beşeri toplulukların, nasıl çatışmadan gevşek markaj bir sosyo-politik sistem içinde yer alabilecekleri konusudur. Ben hakikatimi kimseyle tartışmam ve başkalarını da güç kullanarak kendi hakikatinden vazgeçirmeye yeltenmem. Kamusal ve medeni hayatı rengarenk bir bahçe gibi tasarlamalı; aslında bir ve tek olan Hakikat`e birden fazla yol, ifade ve görünürlükle ulaşılabileceği, toplumsal beşeri deneyimin bunun sahnesi olabileceği gösterilmelidir. Liberal bakış açısı veya Habermas`ın eleştirdiği şey, postmodernizm tarafından Hakikat`in, bireyin ve toplumun parçalanması dolayısıyla zaten temelsizdir. 

Kürt açılımında bu "müzakereci siyaset" yöntemi takip edilseydi, hükümetin uzak mesafeden desteği ve himayesiyle, sivil bir mekânda yine iyi niyetli ve soruna vâkıf 12 kişi çağırması yeterliydi: 1) MHP ve BBP`ye yakın iki; 2) Bağımsız Türk milliyetçisi bir; 3) DTP`ye yakın bir 4) Bağımsız Kürt milliyetçisi bir; 5) İslamcı bir; 6) Muhafazakâr-sağcı bir; 7) CHP`ye yakın bir; 8) Sol veya sosyalist bağımsız bir; 7) Kemalist ve ulusalcı bir; 8) Liberal bir; 9) Alevi bir; 10) Gayrimüslim bir temsilci. Bu iki katına çıkarılsa 24 kişi eder ve bu da çok değildir. Bu 12 veya 24 kişinin kendi aralarında rahat bir ortamda sorunu müzakere edip yaklaşık bir çerçeve bulmaları sağlansaydı, bu toplumun genelinde daha geniş müzakere için bir çerçeve olabilirdi. Bir gün sorunları bu tarzda çözmeyi öğreneceğiz.

