 Kuşkusuz bu bir düşman operasyonu

İstihbaratçılar bir kere meydana gelen olayı önemsemez. Çünkü herhangi bir şey olabilir. Almanlar buna "Einmal ist kein mal" derler. Yani "bir kere olan, olmamış demektir." Olayın anlam kazanması tekrarlanması gerekir.

Ama bir olay iki kez meydana gelirse, üzerinde durulması gereken ilginç bir tesadüften söz edilir. Kaşlar kalkar, kulaklar dikilir.

Ya olay üç kere olursa?

İşte o zaman kuşku kalmaz:

Bu bir düşman operasyonudur!

Şimdi bu bakış açısını aklımızda tutarak gelin ilgili haberler arasında turlayalım:

Deniz Yarbay Ali Tatar: Ergenekon soruşturması bağlamında ikinci kez yakalama emri verilmesinin ardından intihar etti.

Emekli Kurmay Albay Ali Bergütay Varımlı: Milli Savunma Bakanlığı Teftiş Başkanlığı da yapan, Ergenekon Davası'nda ifade veren rütbeliler arasında bulunan Varımlı, 10'uncu kattaki evinden düşerek öldü.

Albay Varımlı, eski deniz kuvvetleri komutanlarından İlhami Erdil'in yargılandığı davada tanıklık yapmıştı.

Varımlı'nın ölümünden sonra Sarıkız ve Ayışığı kod adlı darbe planlarını deşifre eden subay olduğu ortaya çıkmıştı.

Emekli Albay Abdülkerim Kırcı: PKK itirafçısı ve JİTEM çalışanı Abdülkadir Aygan'ın, faili meçhul birçok cinayetin sorumlusu olarak gösterdiği Kırcı, askeri lojmanda intihar etti.

Özel Harekât Dairesi Başkanı Behçet Oktay: 13 yıl Daire'ye başkanlık yapan Oktay, tabancasıyla başına ateş ederek intihar etti. Ergenekon'dan tutuklu İbrahim Şahin'in sağ kolu olarak gösterilen Oktay, solak olmasına rağmen silahı sağ eliyle ateşlemişti!

Deniz Albay Birol Atakan: 28 Şubat döneminde Güven Erkaya ile birlikte çalıştı. Özden Örnek ile Karahanoğlu arasındaki köprü isim olarak tanındı. Bir trafik kazasında öldü.

Hâkim Yarbay Tanju Ünal: İlhami Erdil'e rütbelerini söktüren yargıç, karargâhtaki makam odasında ölü bulundu.

Yüzbaşı Olgun Vural: Ergenekon savcılarının komutanlıktaki yapılanmayı deşifre eden listeyi ele geçirmesinden sorumlu tutulurken intihar etti.

Deniz Tabip Yarbay Nursal Gedik: İntihar etti. Ailesi ulaşmaması gereken bazı bilgileri elde ettiği için öldürüldüğünü ileri sürüldü.

Çoğunluğu asker olan bu kişiler arasındaki ortak sözcük, Ergenekon: Kimi Ergenekoncu...

Kimi Ergenekon karşıtı...

Hiçbir istihbaratçı ve (istatistikçi) bunca ölüme, tesadüf demez! Her bir ölümün makul bir açıklaması yapılsa dahi, böyle bir silsile mümkün değil.

Bazılarının susturulduğu, bazılarının da cezalandırıldığı bir operasyon bu!
