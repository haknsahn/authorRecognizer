 Kurban kesmenin yerini ne tutabilir?
Eski bir tartışmayı tekrar ısıtanlar var: "Kurban kesmeyelim, onun yerine mesela parasını yoksullara verelim" diyorlar.
O halde bir kere daha yazalım: Usulünce kurban kesmek, sıradan bir davranış değil, bir ibadet biçimidir.
"Et yiyelim, karnımızı doyuralım" diye değil, İslam'a göre Allah için yapılır.
Aynı şekilde, İslam'da; mesela namaz kılmak, Hacca gitmek, oruç tutmak da birer ibadet biçimidir.
Bu ibadetlerin niteliği farklıdır. Yani birbirlerinin yerini tutmazlar. Dini açıdan her birinin ayrı anlamı ve değeri vardır.
Nasıl, 'Namaz kılmak yerine, oruç tuttum' ya da 'Hacca gitmek yerine 1000 rekât namaz kıldım' demek dini açıdan saçmaysa...
"Kurban kesmedim, onun yerine yoksullara yardım ettim" demek de saçmadır.
Çünkü yukarıda anlatmaya çalıştığım gibi, bunlar birbirini yerini tutan ibadetler değildir.
Yoksullara yardım etmek, dini açıdan elbette çok önemli bir davranıştır.
Hatta kim bilir, belki de Allah katında kurbandan daha da değerlidir.
Ancak asla kurbanın yerini tutmaz.
Önemli olan bunu bilmektir.
Kurban kesmek istemiyorsanız... Kesmeyin! Yoksullara yardım etmek istiyorsanız... Edin!
Ama "onun yerine, bunu yaptım" demeyin. Ne kendinizi kandırın, ne de başkalarını!
Not: Kaçmasını engellemek için boğanın ayağını kesenler, eğer kurban ibadetini yerine getirdiklerini sanıyorsa aldanıyor. Benim bildiğim hayvanlar sevap işlemez!
