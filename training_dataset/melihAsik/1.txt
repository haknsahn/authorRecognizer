Cumhuriyet tarihinde eşi benzeri görülmemiş işler oluyor...
Son örnek; özel yetkili savcılığın emriyleGenelkurmay’a bağlı “Seferberlik Tetkik Kurulu”nun baskınla aranması.
Hayır; önemli olan polisin gizlilik derecesi yüksek bir askeri birime girmesi değil.
Önemli olan, Genelkurmay’ın yaptığı açıklamaya hükümetin inanmaması, devletin zirvesinde güvensizliğin tavana vurmuş olması...
Çukurambar’da gözlem yapan iki subayı sorgulayan, evlerini arayan savcılık bir şey bulamayınca takipsizlik kararı vermişti...
Ancak anlaşılan savcılar iktidardan gelen baskılar üzere tekrar kanıt aramaya koyulmuştur...
Çukurambar’da gözlem yapan binbaşı ile albay tutuksuz...
Haklarında dava açacak kadar bile kanıt yok... Ancak buna rağmen işyerleri aranıyor.
Üstelik işyerleri TSK’nın en hassas birimlerinde...
Sonuç; iktidar tarafıyla laik cumhuriyete inanan güçler arasındaki çatışma çok tehlikeli bir yolda. Karşılıklı kuşku dorukta. Bu yükselen güvensizlik barışçı yoldan çözümlenmeyecek bir kaosun içine sürükleyebilir bizi... Başbakan ve partisi, girdiğimiz yolda iktidarını güçlendirmekte olduğunu düşünüyorsa çok yanılıyor. Hepimiz aynı gemideyiz...
 
Kelepçe...
Güneydoğu’da aralarında belediye başkanları da bulunan KCK mensuplarının gözaltına alınıp mahkemeye sevk edilmesi yasal bir süreçtir.
Ancak bu nedir? Sanıklar kelepçelenmiş, polis fotoğraf çekip basına dağıtmış. Bunlar nihayetinde Türkiye Cumhuriyeti’nin belediye başkanları... Neden bu aşağılama? Habur’un rövanşı mı? O festival de bugün kelepçe takanların marifeti değil miydi?
 
Bozkırdaki mucize...
Babıâli Toplantıları’nın bu haftaki konuğu Eskişehir Belediye BaşkanıYılmaz Büyükerşen’di. Seçkin bir topluluğa yarattığı şehir mucizesini anlattı...
Anadolu bozkırının ortasında 10 yıl önce devraldığı küskün, içine kapanık yolüstü kentini pırıl pırıl bir Anadolu yıldızına dönüştürmüştü.
Avrupa kriterlerine göre Türkiye’nin yaşanabilir ikinci kentiydi bugün Eskişehir...
Tiyatroları, konser salonları, bilim parkları, plajı, tramvayları, kent kanalları, heykelleri, semt sahaları, piknik alanları, sanat galerileri... Eskişehir’e 10 yılda yapılanlar ancak kitaba sığar.
Hoca’nın anlatımları arasında bizi en çok küçük bir ayrıntı etkiledi...
Boşa akan bir suyun önüne baraj inşa ederek susuzluğa çözüm getirmişler. Gerekli taşı da barajın yanıbaşındaki dağdan sökmüşler. Ancak inşaatı sürdürürken dağı ve manzarayı çirkinleştirmemek için ne yapmışlar biliyor musunuz?
Dağı amfiteatr şeklinde oymuşlar ki, oraya bir açık hava tiyatrosu oturtarak hem görüntüyü kurtarsınlar hem kente yeni bir eser kazandırsınlar.
Bir işi yürekten ve halk için yapıyorsanız bakınız ne çözümler geliyor gündeme.. Bugün yurdun dört bir yanından insanlar hafta sonunda Eskişehir’i görmeye gidiyor. Hayran olup geri dönüyor.
Yılmaz Hoca bu mucizeyi küçücük bütçelerle yaratmış. Belediye bütçesi Anadolu Üniversitesi bütçesinin altıda biriymiş. 2010 bütçesi sadece 150 milyon lira... Diyor ki Hoca:
- Para önemli değil, istenirse tüm kemtlerimiz birer Avrupa kentine dönüştürülebilir. Yeter ki belediyeler partizanlık yapmasın, rant yağmacılarına karşı durabilsin, yandaş kayırmacılığa itibar etmesin, üç oy fazla almak için kent halkının çoğunluğunun çıkarını üç kişinin çıkarına feda etmesin...
Türkiye’nin bütün kentleri 10 yılda Eskişehir gibi olabilir. 
Tabii eğer halk doğru belediye başkanlarını seçerse...
 
Tiyatro
Teoman Yazgan dostumuz çalışmış didinmiş, belge kitaplarına bir yenisini eklemiş, bu defa da “Devlet Tiyatrosu”nu kitaplaştırmış... Devlet Tiyatrosu perdelerini 27 Aralık 1947 gecesi, Ahmet Kutsi Tecer’in “Köşebaşı” oyunuyla açar. Batı tarzı tiyatro sanatı İstanbul’da başlamıştır ama İstanbul’da bir tiyatro âlemi doğmamıştır. Ankara’da ise tiyatro kentle bütünleşmiştir. Ünlü oyun yazarımız Turgut Özakman’a göre:
“Tiyatro Atatürk devrimlerinin dört ayağından biridir.”
Diğer üçü Halkevleri, Köy Enstitüleri ve Ankara Radyosu...
Kitabın ilginç sayfalarından biri İsmet İnönü’nün izlediği bir oyunla ilgili... Sanatçı Raik Alnıaçık anıları arasında naklediyor...
İsmet İnönü tiyatroya gelmiş. Aylardan ramazan. İnönü oruçlu. İftar oyun sırasına rastlıyor. İnönü iftarını tam zamanında bir parça bisküvi yiyerek açmayı planlıyor. Oyunculara haber gönderiliyor:
- İsmet İnönü oyun sırasında bir iki parça bisküvi yiyerek iftarını açacak, sakın bunu tiyatroya saygısızlık olarak algılamayınız...
Bir devlet adamının tiyatroya saygısına bakınız hele.
 
Ergenekon davası gazetecileri ikiye ayrılır:
Sanık kürsüsünden seslenen gazeteciler... Dava sürecinden beslenen gazeteciler...
Haldun Ertem
Yandaş karikatürist Salih Memecan, “Mizahla adam harcamam”demiş.
Doğrudur...
Sevgili Salih mizahla satece yağlama yıkama yapar...
Fahrettin Fidan

