REŞADİYE'deki saldırılar, Öcalan'ın itham ve tehditleri, Bülent Arınç'a suikast şüphesi derken bir subayın daha intihar etmesi... Türkiye, Derviş Zaim'in "Filler ve Çimen" filminin setini aratmıyor. Şu var ki, kim fil, kim çimen, hâlâ belli değil.
Yarbay Ali Tatar'a gelene kadar bir dizi subayın ölümüyle sarsıldı Türkiye. Kimi balkondan düştü, kiminin ölümü kaza süsü verilmiş bir cinayeti andırıyordu, kimi denedi, engellendi, kimi hiç çekinmeden çekti tetiği.
Subaylar intihar ediyor. Hazin olmaları bir yana, devletin tüm rikkat ve dikkati ile bu intiharların izini sürmesi gerekiyor.
Bildiğimiz türde bir bunalımın, bir panik duygusunun eseri mi bu ölümler?
Üzerlerindeki baskıya dayanamıyor, şerefli Türk askerinin "o sorgu senin bu ifade benim" dolaştırılmasını mı, soruşturulma, tutuklanma denilen sıradan zilletlerle yüzleşmeyi mi kaldıramıyorlar? Asker tutuklanmaz, tutuklanamaz, çünkü asker yanlış yapmaz diye şartlandırıldıkları için, yanlış yaptıklarına ilişkin bir ithamı göğüslemek tahammül edilemez mi geliyor?
Onurlarını yitirme endişesini, geriye sadece "onur"un kalacağı bir son perdeye tahvil etme çabasından mı ölüyorlar?
Aşkla sevdikleri bir düzeni, aşkla korumaya girişmelerinden sonra, şimdi birden bu aşkın karşılıksız kaldığını düşünmelerinden mütevellit bir hayal kırıklığı mı bu? Yahut aşkla sevdiklerini sanırlarken şimdi birden adaleti iğfal etmekle suçlanmanın yol açtığı zemin kayması mı onları boğan ve daraltan?
İntihar, adı konulamamış isyanları da içerir. "Ölümümden herkes bir parça mesuldür" demeye mi çalışıyorlar?
Yoksa çok daha karmaşık şeyler mi dönüyor?
Yoksa tehlike anında çekilecek kol mudur, o tetik?
Ölmeye mi zorlanıyorlar yoksa?
Ailelerine anlattıkları hikâyelere uygun sona yürürken, ailelerini korumak için mi ölüyorlar yoksa?
Mustafa Balbay, "Ben buradayım, generaller nerede?" diye soruyordu, yoksa nedeni bu mu?
Devleti meydana getiren unsurların bulaştığı hukuksuzlukları açığa çıkarması açısından "tarihi" olan Ergenekon davasını zaman zaman tavşanın değil tavşanın suyundan elde edilen aromanın peşine düşülen bir garip süreç haline getiren neden bu mu?
"Tehlike anında tetiği çekiniz" şeklinde bir talimat mı var?
Yoksa sebep, sistemin bir insanı asker haline getirirken yaptığı anlamsal yüklemelerle mi ilintili?
Aksi takdirde kendini öldürmek, neden tercihe şayan bir seçim olsun? Aksi takdirde kendini öldürmek, neden tutuklanmaktan daha uygun bir yol gibi görünsün?
Sinemayı okumak...
Zaman Gazetesi Genel Yayın Yönetmeni Ekrem Dumanlı’nın güncel politika ve medya yazılarının arasında bir de cumartesi eki için sinema yazıları kaleme alıyor olması epey ilgi çekmişti. Yazılar kitap oldu, “Sinemaya Farklı Yerden
Bakmak” adıyla yayınlanalı iki ay oluyor. Nihayet kitabı elime alabildim ve okurken sinemayı sadece izleyerek değil okuyarak da takip etmeyi ne kadar özlediğimi fark ettim. Kitap bir dizi filmi kritik etmekle beraber, sinemayı ve izleyici/ okuru, bizzat sinemanın oluşturduğu ve kamuoyuna mal ettiği politik prototiplerle açıklıyor. Ama bu çalışmayı önemli yapan bu yönü değil. Haftada bir yayınlandığı süre zarfında rahatlıkla gözden kaçabilen bir meselesi var kitabın: Türk sinemasının dinle yüzleşmekten nasıl kaçındığını, metafizikle, kutsalla neden bağ kurmadığını sorgulaması. “Hollywood sinemasından
İncil’i çıkarın, geride pek bir şey kalmaz” sözünü örnek vererek yürüttüğü sorgulamada kimi zaman dinler tarihinin, kimi zaman İslam kültürünün
kilometre taşı olabilecek kıssalardan örnekler vererek, bu meselenin burada kapanmaması gerektiğine ilişkin samimi çağrıyla sona eriyor “sinemaya farklı yerden bakmak”. Ben de geç olsun güç olmasın diyerek, sahiden farklı bir
bakış içeren kitaba bakmanızı tavsiye ediyorum. Sinema okurunu arıyorsa eğer, bu çağrıya kulak kabartıp hızını alamayanların bir sonraki durağı Alev Alatlı’nın yazdığı “Hollywood’u Kapattığım Gün” olsun diyorum.
Madem sinemayı okumak dedik, o halde devamını da getirelim: Üzerine bir de David L. Robb’un birkaç yıl önce Güncel Yayınları tarafından basılan “Hollywood Operasyonları”nı ekleyin. Şimdi sinemanın politik algısıyla ilgili en kapsamlı çalışmaya “Politik Kamera”ya (Michael Ryan& Douglas Kellner- Ayrıntı Yay.) hazır hale gelmişsiniz demektir. Sinemanın “kamu vicdanı” olgusu
üzerindeki etkilerini merak ediyorsanız, Politik Kamera’yı ne yapıp edin okuyun derim. Üzerine bir de “Yalnızlık Sineması” (Robert P. Kolker) cilası çekerseniz sizi artık kimse tutamaz. “Nuri Bilge Ceylan diyorlar, valla hiç anlamıyorum şekercim” diyen ve anlamamak üzerinden irtifa temin edenlere ayaküstü ayar vermekten haz alanlardansınız, işte size yol haritası.
 
 

