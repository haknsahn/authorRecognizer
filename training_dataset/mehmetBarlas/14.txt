 Televizyonel sınıfların farklı bayramları vardır...
Kendinizi siyasete ve polemiklere fazlaca kaptırmışsanız, bugünün "Bayram"ın ilk günü olduğunun farkında olmayabilirsiniz.
Aslında bayramlar da eski bayramlardan çok farklı yaşanıyor artık.
Televizyonların izlenme ölçümlerindeki sınıflandırma, şimdi bayramların farklı kesimlerde farklı yaşanmasında da geçerli değil mi?
Televizyonların reytingleri ölçülürken, izleyiciler iki sınıfa ayrılıyor.
Birinci sınıftaki izleyicilere "AB Grubu" deniliyor.
Geri kalanların da hesaba alındığı değerlendirmede ise "Total" var.
Birinci sınıf izleyiciler için dizilerin arasında pahalı ürün ve hizmetlerin reklamları döndürülüyor.
Gökdelenlerdeki metrekareleri 7-8 bin dolara satılan rezidansların, lüks sınıfı otomobillerin falan reklamları oynatılıyor.
"Total" ise deterjanların, çiçek yağı reklamlarının ve TOKİ konutlarının reklamlarının hedef kitlesi.
Bayram ister bugünkü Kurban Bayramı gibi dini, isterse Cumhuriyet Bayramı gibi la-dini bir bayram olsun, "AB Grubu" ve "Total" tarafından farklı kutlanıyor, farklı yaşanıyor.

AB Grubu'nun bayramları
AB grubu için bayramın niteliği ve geleneksel yaşanma biçimi değil, takvimde rast geldiği günler önemli.
AB grubu için bayramın hafta sonuna gelmemesi önemli.
Bu şekilde pazartesi veya salıdan başlayan bir bayrama cumartesi ve pazarı da katarsanız, size ciddi bir "Tatil" çıkıyor... Bu tatilin süresine göre artık Paris, Londra, New York ve hatta Hindistan, Hong Kong falan bayramdan kaçabileceğiniz yakınlıktadırlar.
AB grubunda çocukların bayram harçlıkları dövizle verilir.
"Total" içinse bayram hep bayramdır.
Gerçi AB grubu ile Total arasında kalan "Orta-üst kesim" de eğer bir kriz yaşanmıyorsa, bayramı Antalya otellerinde yahut Kıbrıs'ta "Tatil" ve "Bayramdan kaçış" biçiminde değerlendirebilirler.

Sayılar çok büyüdü
Aslında bu, televizyonel sınıflar olmadan da böyleydi.
Ama AB Grubu'nun üye sayısı çok azdı.
Şimdi ise bütün sayılar büyüdü.
Bayram için turizm şirketleri tarafından verilen reklamlara bakın, bunu anlarsanız.
Çok uzak bir tarih değil...
1980'de tüm Türkiye'deki "Turistik yatak" sayısı 60 bindi.
Yunanistan'ın Rodos adasında da bu kadar turistik yatak vardı o dönemde.
Neyse...
Peki bu farklı televizyonel sınıfların birleştikleri ortak ürün ne dersiniz?
Buna "GSM cep telefonu" deniyor.
İletişim Çağı'nın bu mucize aracı, sınıf farkını buharlaştırdı.

Kanuni ve Hürrem
İsterseniz milyarder, isterseniz emekçi olun, cebinizdeki paranın miktarı çok farklı olsa da cebinizdeki telefon sizi benzer kılıyor.
O kadar ki Halit Ziya Uşaklıgil'in veya Reşat Nuri Güntekin'in televize olmuş roman kahramanları da birer "iPhone" edinmişler.
Bakarsınız yakın gelecekteki tarihi dizilerde Fatih Sultan Mehmet de Ayas Paşa'ya cep telefonu ile komutlarını bildirir.
Bakarsınız Kanuni Sultan Süleyman da Hürrem Sultan'ına olan aşkını SMS göndererek duyurur.
Bu Bayram da bayramın kıymetini bilenlerin bayramıdır.
Bugün özellikle trafik canavarlarının kurbanları olmayın da ne olursanız olun.
Hepinizin Kurban Bayramınızı kutlarım. 