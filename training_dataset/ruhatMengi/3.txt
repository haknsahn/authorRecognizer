 “Hukuk devleti”ni kaldırın o zaman!

Azılı terör örgütü PKK Tokat saldırısını yapar 7 askerimizi daha şehit ederken, şehirlerimizi ülkenin bir ucundan öbürüne savaş alanına çevirirken örgütün lideri “odasında açılan yeni pencere, iki saate çıkarılan havalandırma izni ve kendisine eşlik etsin de canı sıkılmasın diye getirilen PKK’lı arkadaşlarıyla yaptığı sohbetler”den söz ettiği açıklamalarını sürdürüyor.

Şehirlerdeki terörü “Öcalan yeni hücresini beğenmedi” diye başlatmışlardı biliyorsunuz, şimdi keyfi yerine geldiğine göre bu terörü ve diğer ülkelerde “Türk devleti Kürtlerin lideri Öcalan’ı öldürmeye çalışıyor” diyerek yaptıkları açlık grevlerini, dağıttıkları Öcalan mesajlarını durdururlar mı yoksa bu kez de “DTP’nin keyfi kaçtı” diye sürdürürler mi bilmiyoruz.

Ama çok iyi bilinen bir şey varsa o da terör örgütü liderinin hücresinin çok uzun süredir “parti genel merkezi” işlevinde olmasıdır. Bugüne kadar DTP’lilerin yaptığı politikaya da, Habur’dan gelen PKK’lı gruba da, yeni grupların gelmeyeceğine de, “terör sorununu ve örgütünü ortadan kaldırmak için bir çözüm bulunur da kendisi dışında kalır” diye Tokat saldırısının yapılmasına ve şehirlerdeki terör olaylarına da Öcalan hücresinden (yani parti genel merkezinden) karar vermiştir.

DTP’Yİ O YÖNETİYOR

DTP’li belediye başkanlarının kim olacağına da PKK’nın (yani Öcalan’ın) karar verdiğini, Ahmet Türk’le PKK’lıların konuşmasına şahit olan Cengiz Çandar yazmıştı biliyorsunuz.

Son olarak; “DTP kapatılırsa milletvekilliğinden istifa eder, sine-i millete döneriz” demiş olan eski DTP’li 19 milletvekilinin istifa kararından vazgeçerek BDP’ye (Barış ve Demokrasi Partisi) katılmaya karar verdiklerini öğrendik. Ahmet Türk “Öcalan parlamentodan ayrılmamızı istedi” dediğine, Öcalan’ın sözcüleri pardon avukatları da onun son “basın açıklaması”nı “Bence henüz istifa edecek aşamaya gelinmedi, Meclise dönüp demokratik siyaset geliştirsinler” şeklinde yaptığına göre DTP’lileri Öcalan’ın yönettiği de resmen ortaya konmuş oldu. (Bu arada “demokratik” kelimesi de terörle, şiddetle eş anlamlı hale getirildi...)

DTP’nin kapatılmasına tepki verirken Anayasa Mahkemesi’ne saygısızlık yapan, bu kararın da hukuki değil siyasi olduğunu söyleyenler acaba kapatma nedeni olan “yasalara bilerek karşı gelme, terör örgütüyle kol kola girip şiddet eylemlerini destekleme” tutumunu sürdüren, teröristbaşını resmen partinin yöneticisi ilân edenleri görünce biraz utanmışlar mıdır?

AKP ve DTP’nin, yönetim kademesindeki siyasetçilerin, bazı gazete ve gazetecilerin beğenmedikleri her kararda yargıya (özellikle de yüksek mahkeme kararlarına) siyasi karar diyerek karşı çıkmaları da son modalardan biri... Oysa yasaları (hele Anayasa’yı) çiğneyen herkes bunun yaptırımına da razı olmak zorundadır. Eğer her yargı kararında bu garip tepkiler gösterilecekse Anayasa’daki “Türkiye laik, demokratik, sosyal bir hukuk devletidir” tanımından “hukuk devleti”ni çıkarsınlar olsun bitsin. Sonra sıra “laik” kelimesine gelir, “demokratik” kısmını zaten hak getire, yuvarlanır gideriz.


***



Olayların iç yüzü Her Açıdan’da!

Ülke son haftalarda kasıtlı olarak kardeşi kardeşe kırdıracak, toplumu bölüp birbirine düşürecek noktaya hızla sürükleniyor. PKK liderinin hücresinden verdiği emirlerle terör eylemlerini ve bir siyasi partiyi yönetmesine göz yumuluyor. Terör örgütünün üstlendiği hain saldırılar bile bizzat ülkeyi yönetenler tarafından orduyla ilişkilendiriliyor. TSK köşeye sıkıştırılarak Genelkurmay Başkanı sık sık açıklama yapmaya zorlanıyor. Meclis’inden ordusuna, yargısından medyasına kadar her kurum ciddi çekişmeler, düşmanca kutuplaşmalar içinde... Peki bu oyunların senaryosunu kim yazıyor? Türkiye içine düşürüldüğü kaostan nasıl çıkacak?

Bu hafta; CHP İzmir Milletvekili Kemal Anadol, MHP Ankara Milletvekili Deniz Bölükbaşı, Eski Diyarbakır Milletvekili (ANAP) Haşim Haşimi, Bilgi Üniversitesi Siyaset Bilimi Öğretim Üyesi Prof. Dr. İlter Turan ve Galatasaray Üniversitesi Ceza Hukuku Öğretim Üyesi Doç. Dr. Ümit Kocasakal’ın katılacağı Her Açıdan’da bütün bu karmaşayı, Ergenekon’la PKK terörü arasında kurulduğunu duyduğumuz ilişkiyi ve merak ettiğiniz birçok konuyu konuşacağız.

20 Aralık Pazar, öğlen 12.30’da STAR’da. Hepinizi bekliyorum.


***



Uçan Kuş’un 2009 listesi

Televizyon dünyasının nabzını tutan ve en çok izlenen internet sitelerinden biri olan Uçan Kuş bu yıl Her Açıdan’ı da yakından izlemeye almış ve özellikle “share”inin yani “izlenme payı”nın bir haber tartışma programı için kolay rastlanmayacak düzeylere çıktığına birkaç kez dikkat çekmişti. (Daha o günlerde ben bile kendi “share”lerime dikkat etmiyordum. Son olarak dün ekip arkadaşlarım Uçan Kuş sitesinde “2009 TV Oscarları” listesinde 2009’un En Başarılı Haber Tartışma Programı olarak Ruhat Mengi’yle Her Açıdan’ın seçilmiş olduğunu bildirdiler, ben de baktım ve açık söyleyeyim TV programları konusunda uzman bir sitenin seçiminden büyük mutluluk duydum.

Onlara çok teşekkür ediyorum, çünkü Her Açıdan aslında sadece 2009’da değil 2008’den bu yana haber-tartışma programları arasında en çok tercih edilen tartışma programı olmasına rağmen iş sıralamaya veya ödüle gelince hakkının yendiği görüldü. Biz “En büyük ödülü halk izleyerek verir” diyoruz ama emek ve hak önemli, insan emeğine saygıyı istiyor yine de...

Uçan Kuş’un seçimiyle bundan sonra bu haksızlığın fark edileceğini ve giderileceğini umuyorum.