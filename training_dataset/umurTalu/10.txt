Çankaya'da ölüme terk etmemek
Anayasa cumhurbaşkanlarına "merhamet" yetkisi de veriyor.
Tabii ki önce hukuka dair bir şey; ama "devlet vicdanı" olabiliyorsa ona da dair.
Esasta, kişinin kendi vicdanı; kendi içi. İç dünyası.
Top oynayıp acıktığı çocukluktan başlayarak, bir yığın acı, sevinç, deneyimden harmanlandığı varsayılan insanlığı.
Bir adım ileri de olabilir... Adım adım geri gitmiş de.
Bu konumlarda "merhamet" sadece "iyilik" meselesi de değildir üstelik; basbayağı "adalet"tir. 

***

Cumhurbaşkanı Gül, başta "kanser hastası" Güler Zere...
Cezaevlerinde ölüme yatmış, bedeni erimiş, yılların ya da duvarların arasında incelmiş de kopayazmış hayatları...
Öyle ayrım yapmadan, kim olduğuna bakmadan, yattığı veya yatacağı yılları pek de saymadan "insanın iyi tedavi hakkı" adına hızla öğrenebilmeli...
Ve yetkisi var...
Gereğini yapmalı. 

***

Bu ülkede idam da kalktı.
Kimse "ölüme" mahkûm edilemez.
Cezaevlerini hasta bedenlerin daha da çürüme, bir nevi ölüme mahkûmiyet zincirleri haline getirmek ne insan vicdanına, ne adalet terazisine, ne ceza muhakemesine, ne cumhurbaşkanı yetkisine yaraşır!
İster Ergenekon tutuklusu olsun, ister sol örgüt, ister İslamcı örgüt, ister adi suçlu, ister "terör"den mahkûm...
Devlet, insanların hasta veya bizatihi cezaevi şartları yüzünden hırpalanmış bedenleri üstünde intikamcı, infazcı olamaz. 

***

Cumhurbaşkanı "merhametin adaleti"nin, "adaletin merhameti"nin hızlı bir yolunu bulmalı.
Bir insan...
Büyüyüp çok büyük cumhurbaşkanı olsa bile...
Biraz ağırdan aldığı, biraz tereddüt ettiği için, elinde yetkisi olduğu halde bir nevi ölüme terk ettiği kimsenin vicdani yükünü taşıyacak kadar büyük ve güçlü olamaz.
Taşır gibi yapar ama...
Kalbinde bir taş da büyür.
Acı verir. Tınmasan bile; taş bir gün yerini bulur.
Kendi has tabanından da hiç çekinmemeli Cumhurbaşkanı; eğer onların bir kısmının, hasta mahkûmları affeden selefine "teröristleri de affediyor" diye yapıp ettiklerini hatırlıyorsa bile.
Sahi öyle bir şey de var memlekette.
Bir gün merhamet ararken, bir gün anında zalim olabilmek...
Bir gün adalet ararken, bir gün onca mağdur yaratabilmek...
Ayrımcılığa karşı çıkarken, dönüp en koyu ayrımcı olabilmek...
İnanca, inancına, kimliğe saygı talep ederken bir başkasınınkine ağır hakaret edebilmek.
Başkalarının hasta bedenleri üstünde tepinebilenlere kulak asmayın...
Güler'i ölüme terk etmeme yetkinizi kullanın Sayın Gül!