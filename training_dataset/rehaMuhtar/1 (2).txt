Çok güzel bir kadınla aşk yaşamak...
46 yaşında çok güzel bir kadın Monica Belluci...

“Güzel bir kadının ilişkileri asla normal olmaz” demiş Paris’teki evinde verdiği özel röportajda...

Çok güzel kadınlardan çok genç olduğum yıllarda korkardım ben...

Çok ukala olacaklarını düşünürdüm...

Hiçbir şeyi kolay kolay beğenmeyeceklerini, güzelliklerinden dolayı fazla şımartılmış olduklarını hissederdim...

Tanımadığın tescilli bir güzele yanaşmak, ölüm gibi gelirdi bana...

Öncelikle etrafında bir sürü erkek olacaktı...

Bütün gözler üzerinde olacaktı...

Günlerce, haftalarca rekabet edecektin...

Bunca rekabette kaybetsen yanacaktın, kazansan muhtemelen yine yanacaktın çünkü etrafında o kadar erkeğin olduğunu bilen kadın hayatı sana zindan edecekti...



***


Çok güzel kadınlardan ürkerdim ben ilk gençlik yıllarımda...

Bir gece Pire şehrinde verilen büyük ve şatafatlı bir davetten çıkmış Microlimano’da bir marinada kadim İstanbullu Rum dostumun deniz üzerindeki tavernasına uğramıştım...

Yemek yemezdim bol katılımlı o tabldot yemeklerin çıktığı resmi davetlerde...

Rum tavernacı dostum biraz beyaz peynir, biraz karpuz, kavun bir karafaki (minik uzo şişesi) Barbayanni isimli Midilli uzosu getirdi masaya...

Karanlıktı, oturduğum masada, geceyi ve denizi dinlemek istiyordum o saatte...

Yarım saat kadar oturdum, biraz denizi dinledim, teknelere daldım, yelken direklerinin tıkırtısında huzura erdim ve tavernacı dostuma, “Bana müsaade” dedim, “Eve gideceğim, yorgunum...” 


***


“Seninle tanışmak isteyen İstanbul’dan gelmiş çok yakın bir dostum var” dedi Yorgo, “Onunla tanışmadan gitmene müsaade etmem... İstanbul’dan geldi, seni televizyondan ve gazeteden biliyor, mutlaka bir merhaba demek istiyor...” 

Kadınlı erkekli bir grup oturuyordu masada...

“Hangisi tanışmak istiyor” dedim masada kalkmaya yeltenirken...

“Marianna” dedi, “Şu sarışın kız, İstanbullu kendisi, masanın geri kalan Yunan...” 

Yukarıda Allah var, inanılmaz derecede güzel bir kızdı Marianna...

“Merhaba” dediğimde, “Oğlum sakın ha... Beladan uzak dur” diye kendi kendime telkinde bulunduğumu hatırlıyorum...


***


Çok kısa kaldım, hatta hiç oturmadım masada...

Kısa bir konuşma, kısa bir selamlaşma, içimden bir ses yine gür bir şekilde çıkıyordu:

“Çok güzel kadınlar başa bela olurlar...” 

Hafif hafif uzadım oradan ve uzaklaştım tavernadan...

Oysa kader hayatıma girecek, ürktüğüm ölçüde güzel bir kadınla o bahar gecesi karşılaştırmıştı beni Atina’da...

30 yaşında yepyeni bir ilişkiye başlıyordum hayatımda...

Yaşadığım aşk, sonrasında kurduğum dostluk ve arkadaşlık 20 senedir devam ediyor Marianna’yla...

Bana çok güzel kadınların aslında çok zor değil, çok nahif ve biraz da kısmetsiz olduklarını o gösterdi...


***


Çok güzel kadınlarla ilişki, “sırları ve özel şifreleri olan küçücük bir kitapçık” gibiydi...

Çok güzel kadınlar, herkes tarafından arzulansalar da kısmetsizdiler...

Başka kadınların düşmanlığını çok fazla üzerlerine çekiyorlardı...

Diğer kadınlar onlardan hiç haz etmiyorlardı...

Yanlarında erkekleri varsa, onları erkeklerinden uzak tutuyorlardı...

Tutmakla kalmıyorlar, erkeklerinin yanında onları sürekli küçülterek, aşağılıyorlardı ki, ilgi çekmesinler...


***


Güzelliklerinin ilgi çekmesi, başka kadınların kötülemesine neden oluyordu...

“Kadınlarla ilişkileri bu nedenle kötüydü...

Ama erkeklerle ilişkileri de kötüydü...” 

Erkekler çok güzel kadınları çekici buluyor ve hemen ilgileniyorlardı...

Ancak bu ilgi, kadının onlara ilgi göstermesiyle direkt orantılıydı...

Kadın bütün erkeklere aynı anda ilgi gösteremeyeceği için, ilgilerine yeterince yanıt bulamayan erkekler güzel kadına düşman oluyorlardı...

Kadın bir erkekle beraber olmaya karar verdi mi, bu sefer diğer bütün erkeklerin gazabını üzerine çekiyordu...


***


Ne kadınlardan ne erkeklerden umduğunu bulamayan güzel kadın, bekliyordu ki yanındaki erkek ona prenses olduğunu hissettirsin...

Ne ki yanındaki erkek de bir süre sonra, “çok güzel kadının çevrede gördüğü ilgiyi” kaldıramaz hale geliyor ve için onunla sidik yarıştırıyordu...

Çok güzel bir kadını taşımak her erkek için o kadar kolay bir iş değildi...

Çok güzel kadınlar onun için bir nebze kısmetsizdiler...

“Allah çirkin şansı versin” lafıyla teselli bulurlardı...

Marianna’yla hâlâ görüşüyoruz...

Çok güzel kadınların aslında zor kadınlar olmadığını, gençlik ürpertilerimin, temelsiz olduğunu ilk o gösterdi bana...

O günden sonra bir daha çok güzel bir kadın gördüğümde “Oğlum sakın ha... Uzak dur beladan” demedim hiç...

Ne mutlu ki, sonrasında çok güzel kadınlar tanıdım, hem dost olarak hem de sevgili olarak...

Halen çok güzel bir kadınla mutluysam hayatta eğer, Marianna’nın çok büyük katkısı vardır bunda...

Monica Belluci “Güzel bir kadının ilişkileri asla normal olmaz” demiş...

Sanırsam biliyorum Belluci’nin ne demek istediğini...



***



DANTE VE AŞK... 

Ben, aşk bana esin verdiğinde...

Not alıp, onun dikte ettirdiğince...

Dizeler yazan birisiyim” der 

Dante..

13. yüzyılın ortalarında Avrupa, Ortaçağ’ın karanlığından kurtulup yeni bir dönemin ışığına kavuşmaya çabalarken, Floransa şehrinde dünyaya geldi Dante ...

Gençlik yıllarını cephede siyasal inançlar uğruna savaşarak geçirdi... 

Yıllarca sürgün edilmişti...

Bu sürgün yıllarında dünyanın tanıklık ettiği en soylu şiirlerini yazdı... 

Yeni bir dil yaratan bu epik şair, edebiyata “İlahi Komedya” yı kazandırdı.

Yazılarının birçoğunun konusu olan aşkı, dokuz yaşında gördüğü, kendisinden birkaç ay küçük olan soylu bir ailenin kızı Beatrice’ydi... 

Hayatı boyunca tek aşkı olduğunu söyleyeceği ve hiç unutamayacağı Beatrice’yi tekrar dokuz yıl sonra gördü Dante... 

O anı şu sözleriyle anlatır: “Yanımdan geçerken, gözlerini çekildiğim köşeye doğru çevirdi ve beni nezaketle selamladı. O anda bütün kutsallıkların doruğuna eriştim.” 

Bir türlü kavuşamadığı Beatrice, Dante’nin bunalımlı düşlerinin kahramanı oldu...

Karşılık bulamadığı aşkını unutmak için başka kadınlarla avunmayı denediyse de Beatrice, Dante’de bir saplantı haline geldi ve bütün hayatı boyunca ona taptı...

Beatrice’nin Simon de Bardi ile evlenmesi ve daha sonra 1290’da erken ölümü, Dante için bir yıkım oldu. Sevgilisinin ölümüne yakınmalarını “Şölen” adlı eserinde dile getirir.

Ey köle İtalya, acılar ülkesi

Fırtınada kaptansız gemi

Taşranın değil, kerhanenin ecesi!

ARAF VI (76)

Başkasının ekmeğinin ne denli tuzlu, 

Başkasının merdiveninden çıkmanın ne denli zor olduğunu göreceksin..

CENNET XVII (58)
