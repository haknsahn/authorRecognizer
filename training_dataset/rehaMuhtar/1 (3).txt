Papa'ya saldıran kadının olduğu yerde...
Önceki gece milyonlarca Hristiyan’ın izlediği ünlü Noel ayini sırasında Saint Pietro meydanında 24 yaşında İsviçre İtalyan’ı bir genç kadın, onca güvenliği ve bariyeri aşıp, Papa’nın yanına yaklaşıyor...

“Akli dengesi bozuk” diyor Vatikan sözcüsü genç İsviçreli kadın hakkında, “Papa’ya bir şey olmadı... O hengâme ve itiş kakışta yere düştü, ancak hemen kalktı ve hiçbir sağlık sorunu yok” diye ekliyor...

SKY 24 kanalının televizyon gazetecileri geçen yıl da bariyeri aşmaya çalışan kadının aynı kadın olduğunu iddia ediyorlar...

Roma ve Vatikan, Papa’ya yapılan saldırımsı olayla çalkalanıyor...



***


Dün Papa’nın dünyadaki müritlerine Noel mesajları verdiği Saint Pietro meydanında dolaşıyorum öğleden sonra...

Roma’ya bunca gelişimden sonra meydanla ilk kez dün barıştığımı hissediyorum...

Bu meydana ne zaman gelsem “Mehmet Ali Ağca’nın varlığı” meydanda dolaşırdı...

Bütün rehberler Ağca’nın Papa’ya yapmaya çalıştığı silahlı suikaste gönderme yaparlardı..

“Türk terörist Mehmet Ali Ağca, Papa’yı tam şu noktada silahını çekerek vurdu... Ancak Papa kendisini yaralayan teröristi cezaevinde ziyaret ederek affetti...” 

Hikâyeden sıkılmıştım, Türk olarak hep saldırgan gösterilmekten bıkmıştım, bir tür etnik aşağılanmadan sıktım sıyrılmıştı...

Dün öğleden sonra ilk kez Saint Pietro meydanı ve kilisesiyle barıştığımı hissettim...

Artık Türk teröristi Mehmet Ali Ağca’dan bahseden yok...

Varsa yoksa, İsviçreli İtalyan kökenli, akli dengesi yerinde olmayan genç kadından söz ediliyor buralarda...

Nispi bir ferahlama hissediyorum Roma’da...

Bir dahaki sefere geldiğimde eğer Ağca’dan söz ederlerse ben de “İsviçreli İtalyan saldırgan(!) kadından bahsedeceğim...” 

Gerçi Vatikan sözcüsü kadının saldırı amaçlı değil, sevgi amaçlı Papa’ya yaklaştığını söyledi, ama ben bu detayın zamanla unutulacağını düşünüyorum... 


***


Koskoca gazeteyi bana bırakırken “Gece bir şey olursa, haberi yazar İstanbul’a geçersin...” dediklerinde nasıl için için şişinmiştim...

“Vay anasını” demiştim, “Şimdi koskoca Milliyet Gazetesi’nin Ankara bürosuna saat akşam 20.00’den 24.00’e kadar gelecek ve İstanbul’a geçilecek bütün haberlerden ben mi sorumlu olacağım?..” 

21-22 yaşlarındaydım ve sabahtan akşama çalışmanın dışında haftada iki geceyi de bana teslim etmeye başlamışlardı...

O gece saat 21.00 sularında büronun santrali çalmaya başladı...

Telefonu açtım, karşımda İngilizce konuşan bir gazeteci...

O günlerde Milliyet’in Ankara bürosunu gecenin o saatinde pek aramazdı...

“Milliyet Gazetesi mi?” dedi telefondaki ses...

“Evet” dedim... 

“Sizin Genel Yayın Yönetmeninizi öldüren kişi, biraz önce Papa’yı vurdu” dedi; “Bu kişiyle ilgili bilgi verebilir misiniz bana?..” 

İlk anda anlamadım ne dediğini, dalga geçiyor sandım...

Sonra baktım Abdi İpekçi falan diyor, yavaş yavaş ayılmaya başladım...

Ağca, Abdi İpekçi’yi öldürdükten sonra, Türkiye’de yakalanmış, sonra da cezaevinden herkesin gözü önünde kaçırılmıştı...

Cezaevinden kaçırılan Ağca, o gece Papa’yı vurmuş ve bütün dünyayı ayağa kaldırmıştı...

Bütün dünyadan konuyla ilgilenen araştırmacı gazeteciler, Milliyet Gazetesi’ni arıyorlardı o gece... 

21 yaşındaki genç gazeteci, onlara Abdi İpekçi suikastı ve Ağca’nın cezaevinden kaçırılmasıyla ilgili bilgi vermeye çalışıyordu...

Sanki doğru düzgün bir bilgisi olabilirmiş gibi...


***


Üzerinden 28 yıl geçti o akşamın...

O genç gazeteci büyüdü ve 30 yıllık bir gazeteci haline geldi...

Ne yazık...

Hâlâ ülkesinde yapılmış olan bir sürü suikastın kimler tarafından işlendiğini bilmiyor...

Hâlâ ülkesinde suikastlar ve suikastçılardan söz ediliyor... 

Biliyorum 30 yıl tarihsel olarak kısacık bir zaman dilimi...

Ne ki benim ömrümde bütün bir meslek hayatımı kapsayan koskoca bir gazetecilik dönemine tekabül ediyor...

Burada Saint Pietro meydanında dolaşırken bir milim bile ilerlememiş olduğunu fark etmek ne acı verici...



***



AŞK ÇEŞMESİ’NDEKİ AŞKLAR...

Fontana Del Trevi deniyor Aşk Çeşmesi’ne burada Roma’da...

Çağıl çağıl sular akıyor Çeşme’de...

Yüzlerce kız ve erkek resim çektiriyor, sol omzunun üzerinden havuza para atıyor...

Bir defa atarsan Roma’ya bir daha geleceksin demek...

İki defa atarsan aşık olacaksın, üç defa atarsan “isteğine göre evleneceksin ya da boşanacaksın...” 


***


Önceki gün buraya geldiğimde gözümün önüne bu çeşmeyi dünyada meşhur eden, o ünlü ve unutulmaz film geldi...

Federico Fellini’nin La Dolce Vita filmi...

Dolce Vita yaşamak deyimi o filmle ortaya çıkmıştı...

Paparazzi sözcüğünün o filmle ortaya çıktığı gibi...

Federico Fellini bir yazar olmak isteyen bir İtalyan magazin gazetecisinin hayatını anlatırken, Fontana Del Trevi’nin görüntülerini bol bol kullanmıştı...

Roma’daki ünlülerin hayatları, aşkları ve skandalları bu Çeşme’nin etrafında geçiyordu...

Şimdi karşımda durup havuza arka arkaya para atan o Japon kızın aklına bu çeşmeyi meşhur eden Federico Fellini gelir mi ki hiç?..


***


Fellini’nin o filmde anlattığı magazin hayatlardan bir türlü kopamayan ve istediği yazarlığa ulaşamayan sefahat düşkünü İtalyan gazetecinin ruhu yaşıyor mudur acaba buralarda?..

O filmde o İtalyan gazetecinin fotoğrafçısının ismi Paparazzi’ydi...

Paparazzi yıllar içinde bütün dünyada özel hayatları resimleyen magazin foto muhabirlerine verilen ad oldu...

Paparazzi bu Aşk Çeşmesi’nin yanı başında görevini yapıyordu işte...

Havuzun önüne geçtim...

Cebimden bir bozukluk çıkardım...

Sol omzumun üzerinden havuza 

attım...

Bir kez...

Aşık olmak, evlenmek ya da boşanmak...

Bunlar için değil...

Bir kez attım...

Bir daha Roma’ya gelmek için...

Yaşadığım müddetçe gelmek isteyeceğim bu şehre çünkü...
