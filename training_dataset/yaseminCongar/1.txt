Birbirlerine kelimelerle dokundular
* Yasemin Çongar’ın bu yazısı YA DA köşesinde değil, EX LIBRIS / DÜNYA BUNLARI OKUYOR adlı köşede yayımlanmıştır. 

*** 

Sevgilisinden gelen elektronik postayı, karısı ya da diğer sevgilileri görmesin diye alelacele silen adamlarla, internetteki fotoğrafını beğenip yazışmaya başladığı bir erkekle bilgisayar başında basılınca, kocası ya da sevgilisi tarafından bıçaklanan kadınların “yarı-açık” dünyasında, zarfla mazruf arasındaki o çok özel gerilimin nasıl bir anlamı olabilir? 

Elektronik iletişim sayesinde, meyilleşip çetleşip es-em-es’leşerek sürdürdüğümüz bu postmodern mahpus hayatında, sabırsızlıkla beklenen, heyecanla okunan, özenle istiflenip ömür boyu saklanan; harfleri, yazanın hisleriyle titremiş, sayfalarına okuyanın nefesi sinmiş “ıslak imzalı” mektupların yeri var mı? 

En son, bundan on ay kadar önce, mürekkebiyle, kâğıdıyla gerçek bir mektup yazdım ben. 

Gerçek bir mektubu, en son kaç yıl önce aldığımı hatırlamıyorum. 

Uzunca bir süredir, doymak bilmez bir iştahla, eski zamanlara, başka hayatlara ait yazışmaları okuyor olmam galiba biraz da bu yüzden... 

İçimdeki, adını koyamadığım bu eksiklik hissinin, neye ve niçin duyduğumu tam bilemediğim bu özlemin nesnesi, mektuplarla ilerleyen bir ilişkinin o çok özel mesafesi ve mahremiyeti belki de. 

Elimdeki kitap, böyle bir ilişkiyi anlatıyor. 

Mekânı mektuplar olan bir ilişki bu; çok tutkulu, çok samimi, çok mesafeli bir ilişki. 


Şiirlerim nefes alıyor mu 

Kadın, çocuk ve deli... Kadın sadece beyazlar giyen bir münzevi... Kadın, bir şair. Erkek, cesur ve devrimci... Erkek, Petrark’ın sonelerini İngilizceye kazandıran bir çevirmen, köleliğin kaldırılması için mücadele eden bir edebiyat eleştirmeni... Erkek, bir rahip. 

1862’de, kadın yazıyor ilk mektubu... Henüz otuz bir yaşında. 

Yirmi dört yıl boyunca, aralıksız bir mektuplaşma başlıyor böylece; 1886’da, kadın elli beş yaşında ölünceye dek sürüyor. 

Yirmi dört yıl boyunca, sadece birkaç kez görüşüyorlar. 

Yirmi dört yıl boyunca, sadece kelimeleriyle dokunuyorlar birbirlerine. 

Kadın, adamın “orman cücesi, büyük aşkı, ilham perisi, varlık nedeni” oluyor. 

Adam ise kadının ilk okuru, tek kılavuzu, yenilmez kudreti... 

İlk mektubunda, dört şiirini gönderdiği adama “Nefes alıyor mu mısralarım” diye soran kadın, adamın cevabında, yeniliğin coşkusuyla geleneğin tutukluğunu birarada bulacak, adamın tavsiyesi üzerine şiirlerini yayımlamayı “memnuniyetle” ertelerken, bir yandan da, adamın verdiği cesaretle, “rütbesi yalınayak” bir şair olarak inatla sürdürecektir yazmayı. 

Bu olağanüstü şiirler, ancak ölümünden sonra, adamın girişimiyle yayımlanacak ve bu sayede, edebiyat dünyası “küçük dev kadın”ına kavuşacaktır. 

Evet, Emily Dickinson’dan söz ediyorum. 

Evet, Thomas Higginson’dan söz ediyorum. 


İyi ki ona yakın yaşamıyorum 

Brenda Wineapple’ın Alfred A. Knopf yayınevinden çıkan White Heat: The Friendship of Emily Dickinson and Thomas Wentworth Higginson (Beyaz Isı: Emily Dickinson ile Thomas Wentworth Higginson’ın Dostluğu) adlı kitabı, birbirinden çok farklı ve çok uzak iki insanın mektuplarla birbirine bağlanmasının hikâyesi... 

Emily, şiirlerini Thomas okusun diye yazıyor; Thomas’ın sokaklara taşan siyasi kavgası, enerjisini evine kapanan Emily’nin mısralarından alıyor. 

Kötürüm ve soğuk bir kadınla aşksız bir evlilik yapan Thomas, karısına sadık olduğu için değil sadece, Emily gibi bir “deli” ile birlikte olmaktan korktuğu için de mektuplara hapsediyor aralarındaki ilişkiyi. 

Nitekim, yıllar sonra karısı ölünce, Wineapple’ın deyişiyle “pastel” renkli genç bir kızla evleniyor Thomas... 

Emily ise, dönemin ünlü muhafazakâr hâkimi Otis Lord’la birlikte oluyor. 

Thomas da Emily de üzülüyor buna ama ikisi de başka türlüsünün mümkün olmadığını biliyor. 

Sekiz yıl sadece mektuplaşarak birbirlerinin sırdaşı olduktan sonra, ilk kez buluştuklarında, Emily iki beyaz zambak veriyor Thomas’a; uzun uzun susuyor, neden sonra “Çok korkuyorum, affet beni” diyebiliyor sadece. 

Ayrıldıklarında, Emily’nin “otuz sekiz yaşında ama çocuk gibi konuşup çocuk gibi yürüyen bir kadın” olduğunu yazıyor Thomas. 

“Beni tam anlamıyla bitirdi, bütün sinirlerim boşaldı” diyor, “iyi ki ona yakın yaşamıyorum.” 

Emily ise yine bir mektupta, belki de yazdığı en güzel aşk şiiriyle anlatıyor aynı duyguyu: 

Ben Seninle yaşayamam 
Bu, Hayat olurdu 
Ve Hayat oradadır 
Arkasındadır Rafın... 

.... 

Öyleyse ayrı ayrı buluşmalıyız 
Sen orada-ben-burada 
Sadece Kapı aralık kalmalı 
Böyledir Okyanuslar... 

Brenda Wineapple’a göre, kelimelerin birbirine bağladığı iki okyanus onlar: 

“Mektuplarında sevişiyorlardı. Emily’nin şiirleri, Thomas’ın denemeleriydi onlara birlikte soluk alıp verdiren. Kelimeler Emily için her şeydi. Thomas içinse, hemen hemen her şey.” 


ÂLEMİN RAFLARINDAN SEÇMECE 

FRANSA 

Marc Levy, La premiere nuit, Robert Laffont. 

Türkiye’de de kısa zamanda popüler olan kırk sekiz yaşındaki Fransız romancı Marc Levy’nin Le premier jour (İlk Gün) adlı romanını aylar önce bu sütunda kısaca tanıtmıştım. Haziranda piyasaya çıkan ve şu ana kadar 500 bin adet satan Le premier jour Paris kitapçılarının “en çok satanlar” raflarından henüz inmemişken, Levy’nin bu hafta basılan son kitabı da, ilk dört gün içinde, 50 bin adet satarak yeni bir rekora doğru ilerlemeye başladı. Kitabın adı La premiere nuit (İlk Gece) ve adından da tahmin edebileceğiniz gibi, bu bir “devam” romanı. Levy’nin, okurlarına Le premier jour’da tanıştırdığı astrofizikçi kahramanı Adrien ile arkeolog sevgilisinin maceraları, bu kez Ural Dağları’nın kuzeyindeki buzullardan Etyopya’nın yüksek platolarına uzanıyor. “En büyük macera aşktır” diyor Levy, “ve macera tehlikeli bir şeydir.” 


İSPANYA 

Angel Gabilondo, Contigo, Aguilar. 

Barcelona’da ekim sonunda piyasaya çıkan Contigo (Seninle)’da postmodern insanlık durumuna ilişkin terennümler var. Angel Gabilondo İspanya’nın tanınmış metafizik düşünürlerinden ve akademisyenlerinden biri; aynı zamanda, şu sıralarda ülkenin eğitim bakanı. 

Gabilondo, El Pais gazetesinde Contigo’yu anlatırken “Hepimiz süpercanlılar gibi yaşıyoruz” diyor, “oysa biraz hayata inmeliyiz.” Hayata inme çağrısı, Cesare Pavese’nin “Bütün günahların kökeninde hırs denilen o aşağılık hal vardır” sözünü hatırlatan bir tür “sakinleşip kendine dönme” daveti bence. Contigo, bu davete icabet etmemizi kolaylaştırmak için kelimelerin keşfine çıkıyor; hatırlamak, unutmak, yalnızlık, sessizlik ve beraberlik kavramları üzerine düşünüyor. Biraz da, yine Pavese’nin “Hayatın zenginliği, hatırladığımız anlarda değil, unuttuklarımızda gizlidir” sözünü duyunca içi acıyanlarımıza sesleniyor: “Yaşamaya devam etmemizi, yaşadıklarımızı unutabilmemize de borçluyuz.”