Ericsson'u Türk halkı olarak daha çok bir dönem kendi adına çıkarttığı cep telefonlarından tanıyoruz. Oysaki firma, 1920'lerde Dolmabahçe Sarayı'nın iletişim alt yapısını hazırlayarak ülkemizle ilk iş birliğini yapmıştı. Dün yapılan bir basın toplantısıyla şirket Sinerji Potası adını verdiği, sistem entegrasyonu hizmetlerini tanıttı. Ancak bu toplantıyı farklı kılan bir özelliği daha vardı. Firma, Ülker'i Fenerbahçe'yi ve 12 Dev Adam'a büyük başarıları kazandıran koç Çetin Yılmaz'ı da organizasyona katmıştı.

Basketbol ile yaptıkları iş arasında bir bağlantı kuran Ericsson yöneticileri , yarı tiyatro yarı da talk show tarzında bir sunum gerçekleştirdi. Ericsson yöneticileri ve entegrasyon sistemlerini düzenledikleri firmaların sahipleri birlikte sahneye çıkıp, ortaklıkları hakkında konuşmalar yaptılar. Üstelik bazıları basket sahası şeklinde hazırlanmış olan sahneye kendilerini o kadar kaptırdı ki, konuşmaları bittiğinde bir de potaya atış denemesinde bulundular. Bu renkli basın toplantısında bizde Ericsson Türkiye Yöneticilerinden Cenk Kırbaş ile firmanın geçmişi ve Sinerji Potası'yla ilgili bir röportaj yaptık.