Hatırlarsanız birkaç hafta önce "Domuz gribi filan tanımam, çıksın karşıma, bir haftada duman ederim" anafikirli ukala bir yazı yazmıştım. Yanılmışım. Dört günde duman ettim! Bu muymuş yani? O kadar yaygara? O kadar panik? Aşı olduk olmadık, başbakanla sağlık bakanı uyuşamadı, dışarı çıkmayın, sinemaya gitmeyin, bir kavga bir gürültü... Bu muymuş yahu? İlk gün boğazımda hafif bir kuruluk hissettim. Sanki öksürsem veya sıcak bir şey içsem geçecek gibi. Pek aldırmadım. Akşama doğru hafif ateşle birlikte sindirim sistemimde, nasıl desem, bir detoks çabası belirdi! "Eyvah," dedim, "İşte tipik belirtiler, bittim ben"! Bu genç yaşta H1N1'in esiri olacağım! Hastanelere kaldırılacağım, serumlar takılacak, ateşler içinde yanacak, kâbus göreceğim. Belki akciğerler duman olacak, belki solunum sisteminde dönüşü olmayan hasarlar kalacak. Hatta belki, Allah korusun, bu genç yaşta... En verimli dönemimde... Hayır sevenlerim çok üzülür, ama efsane olurum bir yandan! Öyle ya... Çağın en büyük pandemisi değil mi bu kardeşim? Dehşet içinde aşı yapılmıyor mu herkese? İlgili kimseleri arayıp, dramatik bir sesle grip olduğumu, haklarını helal etmelerini söyleyerek 7 Kocalı Hürmüz'ün İzmir galası ve müteakip hiçbir röportaja katılamayacağımı belirttim. O gece hem durumun daha da vahimleşmemesine şaşırarak, hem de fenalaşıp hastaneye kaldırılmaya hazırlıklı vaziyette uyudum! Ertesi sabah hâlâ gayet iyi hissettiğim halde, hafif ateşim olduğunu görüp doktorla konuştum ve domuz gribi teşhisini telefonda aldıktan sonra, ellerim titreyerek antiviral grip ilacına başladım! İki gün 37.8-38 santigratlık vücut ısısıyla evde oturup film seyrettim. Az bir şey boğaz ağrısı, günde dört beş defa hafif öksürük, belli belirsiz kas ağrıları, azıcık yorgunluk. "Domuz gribi paniği" diye bir şey olmasa "hafif üşütmüşüm" deyip çalışmaya devam edeceğim bir hal! Dördüncü gün kalkıp alışverişe çıkma arzusuyla yanıp tutuşacak kadar enerjiktim! Dedim ki "Bu yanlış teşhis, soğukalgınlığını A grubu grip zannettik!" Sonradan aşı olup olmama konusunda doğru karar vermek amacıyla test yaptırdım. Testin sonuçları, altıncı gün, artık evde oturmaktan fenalık geçirip, giyinip sinemaya gitmek üzere olduğum anda geldi: Kapı gibi domuz gribiydim! Ve yedi gün boyunca eşe dosta bulaştırabilirdim, dolayısıyla iki gün daha karantina altında evde kalmam uygun olacaktı! Birkaç gün daha halka karışmadım, bu esnada evde oturup çıkacak kitabımı bitirdim, onuncu günde de kalkıp süslenip bir film galasına katıldım! Dostlarım, sevgili okuyucularım! H1N1 hakkında kişisel tecrübelerime göre, benim ömrümde geçirdiğim en hafif grip! Kaprissiz, mülayim karakterli bir virüs! Hani grip olunca geceleri boğaz acır, burun akar, öksürük olur, insan bir gıdım uyuyamaz, gittikçe sefilleşir ya, bu garibanda hiç öyle numaralar yok! Kütük gibi uyuyor, hapır hupur yiyorsun. Hafif ateş, hafif rehavet, "Esas kötü evresi herhalde daha başlamadı" derken derken, fıss bitiveriyor! 

HUYU İYİ ŞÖHRETİ KÖTÜ 
"Üç gün uyku, dördüncü gün deniz" diye nitelendirebileceğimiz bir süreç! Ben, benim gibi atlatanların (ki doktorlar çoğunluk olduğumuzu söylüyorlar) H1N1 tecrübesine "Arda Turan tipi iyileşme" diyorum. Böylece benim de kategorisel olarak sportif bir insan olduğum sonucu çıkıyor ki, yalan! İnanın ona bile gerek yok! Genel olarak sağlıklı, solunum sisteminde kronik hastalık olmayan, güçlü, normal yiyen, normal uyuyan, ne bileyim pek sigara filan da içmeyen biriyseniz, domuz gribini farkına varmadan, hafif bir soğukalgınlığı gibi atlatabilirsiniz! Eğer "Risk grubundayım", "Sağlığım ve/veya yaşım herhangi bir gribi kaldırmayabilir", "Bebeğim var, bakıcı yok, hastalanırsam bittik," ne bileyim "İşimi bir gün bile aksatmak istemem, ben matine suare sahneye çıkıyorum kardeşim" veya "Grip olamam, her hafta maçım var hacı" filan diyorsanız, ya da pimpirikli tipseniz, canınız öyle istiyorsa, aşı olun. Değilse olmayın. Bu kadar basit. Her yıl ziyaret eden normal grip ve normal grip aşısından daha özel bir durumla karşı karşıya değiliz bence. Bu konuda da bu kadar kafa patlatmayın, grip olmayalım derken ruh hastası olacağız yakında ha! Tamam el yıkayın, öpüşmeyin filan... Ama hayata karışın, sinemaya tiyatroya gidin, otobüse binin, keyfinize bakın. Ne bu be, aaa! Yanarım yanarım güzelim İzmir'deki galaya gidemediğime yanarım!