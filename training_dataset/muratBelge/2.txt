Dünkü yazımda, hükümetin “demokratik açılım” uygulamasının daha üçüncü, beşinci gününde gösterilen sabırsızlığa değiniyordum. “Durdu. Yavaşladı” tesbitleri gırla gidiyor. Ama bunlar “tesbit”ten çok, söyleyenlerin, kendi isteklerini açığa vurması niteliğinde. 

Tabii bir yandan da dünkü geniş çaplı tutuklamalar misali olaylar, gerçekten her türlü “açılım”ı kapatacak gibi; buysa niyet, oldukça başarılı. 

“Açılım”dan iki günde sonuç bekleyenlerin, yirmi beş yıldır, bir gün “sınır-ötesi” harekât yaparak, bir gün köy, başka gün orman yakarak, derken bilmem ne kanunu çıkararak, olayı bugünlere kadar getirenlere, “Ne sonuç aldınız. Neyi başardınız” diye sormayı akıllarının ucundan geçirmediğini de söylemiştim. Bu saydığım türden örnekler de “sonuç almak” üzere, “teröre son vermek” üzere yapılmıştı. Hangi “sonuç” alındı, neye “son” verildi? 

Beklenenler, amaçlananlar değil, ama bu yirmi beş yılın (öncekini unutmuş gibi yapıyoruz) ürettiği sonuçlar var elbette. Bugün Taraf’taki bir yazıda okuduğum şu cümlelerin anlattığı türden sonuçlar: “Biz son kuşağız, bizden sonra gelenler duygusal kopuş içinde. Ruhi bakımdan kopmuş durumdalar.” Evet, bu sonuç alındı. Bu uygulamalardan, başka hangi sonuç alınabilirdi? 

Bu cümlelerin anlattığı durumu ben kendi deneyimlerimde sık sık hissediyorum. Bunun “kuşak”la ilgili bir yanı da kesinlikle var. Doğduğu günden beri bunu gören, bunu yaşayan, oturduğu kentte nereye gitse “Ne mutlu Türküm diyene” yazılarını, altında, yanında oralarda bir yerde duran tankla birlikte gören, Türk bayrağını kendi burnuna sokulmuş bir “tehdit” olarak algılayan gençler, yirmili yaşlarına yeni yeni girenler, başka ne düşünseler, ne gibi duygular besleselerdi? Başka türlü düşünmelerinin imkânı verilmiş miydi ellerine? 

Onun için ben bu “açılım”da, kravatlı, takım elbiseli adamların kendi aralarında görüşmelerde bulunduktan sonra üretecekleri, bir kâğıda yazacakları yazılara, atacakları imzalara pek fazla güvenmiyorum. Sonunda, üzerinde Anayasa’nın yazılı olduğu kâğıda da, “Türkler ve Kürtler bu Cumhuriyeti kuran uluslardır” diye bir cümle yazılabilir; ama bir Kürt uzaktan beni gördüğünde “İşte bir Türk” diye düşünüyorsa, o kâğıtlarla ve o yazılarla varacağımız yer kalmamıştır. Bir “açılım” olacaksa, elbette o yazılar, o cümleler de önemli, ama “bir yere vardığımız”ın nihaî kanıtı, insanların duygularıdır, dolayısıyla “açılım”ın asıl yapması gereken de, bu duygusal onarımdır. 

Böyle düşündüğüm, öteden beri böyle duygusal/sezgisel algılar aldığım için, “Açılım”ın başından beri de bunu söylüyorum: bu asıl önemli olan alanda hâlâ büyük bir boşluk var. Daha hâlâ, Türkler ve Kürtler, birbirimize “baş sağlığı”na gitmeye başlamadık. Birlikte bir sökük dikmedik ve yıkılmış bir duvarı birlikte onarmadık. Bir “Açılım” başlatmak, hükümetin işi olarak kabul edilebilir; en azından, bu fikre düşman bir hükümetin varlığında, böyle bir ortam yaratmak zordur (şimdiye kadar öyleydi); ama bu bir kere kabul edildikten, ilân edildikten sonra, “açılan” o yoldan yalnız hükümetin gitmesini beklemek abes oluyor. “Barışması” gerekenler, hükümet değil, politikacılar da değil, toplumun, halkın barışması gerekiyor. 

Bu son yirmi beş yıldan sonra orada böyle bir şeye yanaşmak istemeyenlerin varlığından da haberdarız. 

Yirmi beş yıldır bu olumsuz birikimi yapanlar, şimdi gelip, “Hani, ne oldu. ‘Açılım’ dediniz de, neyi açtınız” diye soruyorlar. “Demokrasi” diyenlerin tökezlemesini bekliyorlar, bunu dört gözle bekliyorlar. “Demokrasi diyenler”in tökezlemesinin eninde sonunda “demokrasi”nin tökezlemesi anlamına geldiğini bilmiyor olamazlar herhalde. 

Ama zaten yirmi beş yıldır bunlar olurken ağızlarını açıp ciddi bir eleştiride bulunmamış, kimseyi uyarmamışlardı. Uyarmak ve eleştirmek için “demokratik açılım” diyen birilerinin ortaya çıkmasını beklemişler.

