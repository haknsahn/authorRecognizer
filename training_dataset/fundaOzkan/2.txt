Türk Sanayicileri ve İşadamları Derneği (TÜSİAD) Yönetim Kurulu Başkanı Arzuhan Doğan Yalçındağ, Kopenhag’taki ‘iklim’ zirvesini hatırlatarak, şunları söylüyordu:
“İş dünyasının bu süreçte tehditleri, fırsatları ve potansiyeli iyi değerlendirerek, doğru zamanda, doğru adımlar atarak düşük karbonlu ekonomi modeline geçişte öncü rol oynaması gerektiğine inanıyoruz.
Ülkemiz için düşük karbonlu kalkınma plan ve stratejilerini geliştirerek bu alanda teknoloji ve yatırımları teşvik etmeye yönelik çalışmaları hızlandırmalıyız.”
İş dünyasının temsilcilerinden birbirinin zıttı iki görüş dinliyorum. Birincisi Arzuhan Doğan Yalçındağ gibi düşünen ve Türkiye’nin ‘yeşil kalkınma’ ile çok daha avantajlı hale geleceğini savunanlar.
İkinci görüş ise benim tahammül edemeyeceğim olan. Türkiye’nin, 2020 yılına kadar karbon gazı salınımını 1990 seviyesinin yüzde 11 altına düşürmesine karşı çıkanlar,
Türkiye Kimya Sanayicileri Derneği Başkanı Timur Erk’in, kimya sektörü adına söylediklerinin özü şuydu: “Tabii ki gelecek kuşaklara dünyayı temiz bırakalım. Ama biz daha gelişmedik ki.”
Emisyondaki artış hızına fren koyulmasını kabul ediyorlar ama 1990 yılı kalkınma sınırının büyümek için yeterli olmadığını savunuyorlar. 

Ekonominin üç ‘İ’si
Nevşehir Valisi Osman Aygün, geçenlerde bir toplantıda “Türkiye’de ekonominin üç ‘İ’si can damarıdır” deyince, dikkat kesildim.
Siz de en azından birkaç satır fikir yürütür müsünüz? Turizmde malum, ‘üç kelimeli kavram’ vardır: “Deniz-kum-güneş turistleri” denildiğinde, kültür ve alternatif turizme göre daha az para harcayanlar anlaşılır. ‘Deniz-kum-güneş’ de, İngilizce orjinalinden var olmuştur.
‘3 S’den gelir:  Sea-sand-sun.
Nevşehir Valisi Osman Aygün’ün üç ‘İ’si mi?
‘İstihdam, istihsal, ihracat.’
Vali Osman Aygün’ün söylediği istihsal ‘üretim’ kelimesinin eş anlamlısı. 

Krizden etkilenen Marx’a merak saldı
Dünyada da durum aynı, sadece biz Türklerden daha önce ilgi duymaya başlamışlardı. Bizim Radikal Kitap ekinin her hafta merakla beklediğim bölümlerinden biri ‘Çok Satanlar’ listesidir. Amerikalılar, İngilizler Fransızlar ne okuyor, Türk kitap okurları en çok hangi kitabı satın alıyor?
Birkaç haftadır edebiyat dışı kitapların TOP 10 listesinde yer alanlar, ilgimi çekti.
Kapital Manga (Karl Marx), Çizgilerle Komünist Manifesto (Karl Marx-Friedrich Engels),  Kapital- Yeni Başlayanlar İçin (Simon Torney).
İlk iki kitap çizgi roman, üçüncüsü Kapital’in basitleştirilmiş hali.
Liberal ekonominin can damarları olan ülkelerde de insanlar, kriz darbesi aldıkça alternatifin ne olduğunu merak eder oldu. Türk kitapseverlerin ilgisini çeken bir eser daha var: Türkiye İktisat Tarihi 1908-2007 (Korkut Boratav). 

Hoca’nın gölünü de kuruttuk
Türk tiyatrosunun yaşayan çınarı Erol Günaydın, hayatında ilk defa Brüksel’deydi. Mizah yazarı Erdinç Utku’nun 8 yaşındaki kızı Sinem ile birlikte yazdığı ve Binfikir Oyuncuları Tiyatro Grubu tarafından sahnelenen  ‘Saint Nicolas, Nasrettin Hoca ve Gülmeyen Kız’ adlı müzikli danslı çocuk oyununun onur konuğu olarak sahnedeydi.
Brüksel’deyken izlemeyi çok istedim ama programımı uyduramadım.
Akşam Brüksel sokaklarında dolaşırken rast geldiğimizde, sevinçten havalara uçtum.
Türk insanı adına üzüntü duyduğunu söylüyordu, usta. Sokaktaki insanlar gülüyor, eğleniyor.
Biz Türklerin ise her daim tasası, derdi var.
Saint-Nicolas da, Nasrettin Hoca da Anadolu’nun çıkardığı, çocukların iki kahramanı.
Saint Nicolas’ı dünya çocukları her yıl ‘eğlencelerinde’ yaşatmaya devam ediyor.
Erol Günaydın, sahnede çocuklara ‘Hoca’nın maya çaldığı gölün bile kuruduğunu, Akşehirlilerin bir göle sahip çıkamadıklarını’ söylemiş.
Gençler sormuş, Erol Günaydın usta yanıtlamış. Genç tiyatrocu adaylarına orta oyunu, Karagöz-Hacivat ve meddahı örneklerle anlatırken, Türkçe’nin bozulmasına, tiyatro ve dizilerdeki kalitenin düşmesine dikkat çekmiş ve şunu da söylemiş: “Hayatında bir edebiyat kitabı okumadan mühendis ya da doktor olandan kaliteli tiyatro seyircisi de çıkmıyor.”