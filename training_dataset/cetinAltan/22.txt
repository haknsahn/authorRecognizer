Bayram çerezleri

Kapısının önüne borulu gramofonlardan, elle çevrilen dikiş makinelerine; eski tip radyolardan, minderlere serilen küçük boy kilimlere kadar, zamanı geçmiş bin bir çeşit eşya kümeleyip yığan dükkânlara gözüm katıldıkça; iki taraflı ve ortası kulplu beyaz şekerliklere de rastladığım oluyor.

Her ne kadar:
- Eskinin değeri olsa, bit pazarına nur yağardı dense de; güncelin “eskimiş” ceketiyle, yüzlerce yılın içinden süzülüp gelmiş ve benzerleri kaybolmuş, yerden tavana doğru yükselen sallangaçlı bir saati, birbirine karıştırmamak gerekiyor.

“National Geographic”in bir programından öğrendiğime göre, 20 yaşına dek, kimse fark etmez ve ilgilenmezmiş bu tür nüans ve ayrıntılarla.

Apartman dairelerinde değil de, müstakil ev ve köşklerde oturulduğu dönemlerdeki bayramlarda; bayram ziyaretine gelen misafirlere, ortası kulplu ve iki taraflı beyaz bir şekerlikle şeker ikram edilirdi.

Şekerliğin bir tarafında latilokumlar, bir tarafında badem şekerleri bulunurdu.
Misafirler, kibarca bir badem şekeri alırlardı.
Ve hemen ısrar edilirdi:
- Lokumdan da buyurun.

Bazen de misafirlere reçel, yahut -şimdi unutulmuş olan- “lohuk” ikram edilirdi.
Reçellik, birinde tatlı kaşıkları, birinde sadece su bulunan iki bardakla birlikte; gümüş, yahut gümüş benzeri bir tepsinin ortasına konurdu.

Kendisine reçel ikram edilen misafir, bardakların birinde duran bir tatlı kaşığı ile, reçellikten bir kaşık reçel alır, sonra da kaşık su dolu bardağa bırakılırdı.

İstanbul’un alafranga semtleriyle, çam ağaçlarının yükseldiği bahçeli köşklerinde oturan, okumuş-yazmış takımından fötr şapkalı erkekler, bastonsuz çıkmazlardı dışarı...

Bastonlar çeşit çeşitti...
Gül ağacından olanı, gümüş saplı olanı, içinden şemsiye, hatta kılıç çıkan olanı...
Yakın akraba erkeklerine, değerli bir bastonun hediye edildiği de olurdu...

Yıllar ve yıllar önce Korsika’da, sonradan müzeye dönüştürülmüş olan Napoleon’un evine gitmiştim.
Napoleon’un babasının bastonu duruyordu bir köşede...

BBC’nin de, yayını 35 yıldır süren, bir “Antika Eşya” programı var.
Bizim Solmaz Kamuran’ın, en çok izlediği programlardan biri...

Uzman bir ekip, İngiltere’nin çeşitli bölgelerini dolaşıyor ve evlerinde, çok eski olduğuna inandıkları bir çekmecenin, bir vazonun, bir tablonun, bir koltuğun, bir kitabın, bir defterin değerini öğrenmek isteyenler de; getirdikleri eski eşyayı, bir masanın çevresinde oturan uzmanlara gösteriyorlar.

Uzmanlar gösterilen eşyayı inceledikten sonra hemen bildiriyorlar, o eşyanın hangi tarihlere ait olduğunu ve değerinin ne kadar olabileceğini...

Dedelerin teyzelerinden kalma aynalar, büyükannelerin halalarından kalma dikiş kutuları, kayınpederlerin babalarından kalma kitaplar v.s..

Aristokrasiye karşı gelişmiş bir burjuvazinin aile içindeki birikimleri ve onların BBC programlarında, dünya kamuoyu önünde değerlendirilmeleri...

Ne siyasal polemikler, ne siyasal yorumlar, ne siyasal uyarılarla gerçekleştirme olanağı bulunmayan bir durum.

Nasıl ki İstanbul’u basan sis de, ne TBMM’de alınan bir kararla kaldırılabiliyor, ne kalkanlı maskeli “çevik kuvvet”in harekete geçirilmesiyle...

Politikanın üstesinden gelemediği konular ve sorunlarla ilgili bir liste yapılsa, eğlenceli olmaz mıydı?
Örneğin:
1- Okyanuslardaki depremlerin önlenmesi...
2- Güneşin doğmasının erkene yahut geçe alınması...
3- Uykunun, karın doyurmanın, tuvalete gitmenin yok edilmesi...
4- Farelerin, gerektiğinde deveye yahut file dönüştürülebilmesi...
5- Mezarlıklarda yatanların da, mitinglere katılmasının sağlanması...
6- Yanardağlar içinde ekmek fırınlarının kurulması...
7- Kurbanlıkların bin yıl önceki şecerelerinin saptanması...
8- Gölgelerin toplanıp bir yığınağa konması...

Politikacıların başa çıkamayacağı konular listesi, tam bir “deli saçması”...

Ya peki, başa çıkabileceklerini sandıkları konuların listesi ne saçması?
Örneğin:
1- I. Dünya Savaşı’na katılma...
2- Köylülükten söz etme yasaklanınca ve şapka giyince çağdaş olunacağına inanma...
3- Sabahtan akşama kadar kendi kendine övünme v.s..

Deli saçmalarıyla, akıllı saçmaları çiftetelli oynamaya başladığında...
“Burjuva enternasyonalizmi” ile eş anlama gelen “küreselleşme süreci” de bastonunu havaya kaldırıyor.
Bastonun üstündeki etikette “küresel ekonomik kriz” yazıyor.

Sefa geldiniz, sefalar getirdiniz, lütfen lokumdan da buyurun...