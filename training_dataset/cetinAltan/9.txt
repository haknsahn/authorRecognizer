‘Hulahup’ sallan yuvarlan, yuvarlan sallan...

Sisli puslu yağmurlu ve soğuk geçen önceki pazar günü, Galatasaray’daki Balık Pazarı’na girdiğinizde; 1204’teki Ceneviz egemenliğinden esintili özel bir görüntüye sahip olan çarşının pasajları bir hayli tenha ve ıssızdı. Adeta in cin top oynuyor gibiydi.

Ama rengârenk turşu kavanozlarının göz aldığı turşucu dost da dükkânındaydı, çeşit çeşit sımsıcak ekmekleriyle fırıncı dost da, manav dostlar da, balıkçı dostlar da...

Onlarla yarenlik ederken bir gönül sesi sıcaklığının tadı siner insana:
- Gelin buyurun, bir kahvemizi için...
- ...
- Buyurun oturun, bir çayımızı için...
- ...
- Bakın tadın şu cevizleri, çok taze...

Onlar farkında bile değillerdi, ertesi gün TBMM’de bütçe görüşmelerinin başlayacağından ve hiç bir parlamenterin; Adalet Bakanlığı’na, Sağlık Bakanlığı’na, Kültür ve Turizm Bakanlığı’na ayrılan bütçe payını tartışmaya açmayacağından...

Teşvikiye’den Beşiktaş’a inen bir caddenin de başında; duvar dibine mandalinlerini, muzlarını, domateslerini dizmiş miniskül bir kaldırım manavcığı vardı.

Erzincanlı bir dosttur o da...
Ve ne kadar kibar bir insandır, tahmin dahi edilemez.
Park etmeye çalışan arabalara da yardım eder, kendisine adres soranlara da ve küçümen tezgâhı kıyısına elindeki paketleri bırakmaya kalkanlara da...

Erzincanlı dostun da, bütçe ile mütçe ile ilgilendiği yoktu.
Her saat başı İstanbul nüfusunun 14 kişi arttığından da habersizdi, İtalya Başbakanı Berlusconi’nin uğradığı bir saldırıda, dişleriyle burnunun kırıldığından da...

Ancak bütün dükkân ve mağaza sahipleriyle, duvar dibi satıcılarının ortak bir yakınması vardı; eski müşteriler yoktu, müşteri sayısı azalmıştı.

Ankara’da ise siyasal kutuplaşmalar volkanlaşıyor gibiydi.

Bir taraftan Göztepe’deki apartmanın, bizim de oturduğumuz en üst katındaki dairede; çalıştığımız odanın tavanı yağmurlarla ıslanmış, sıvalar yerlere dökülüyordu.

Damın altındaki boşluk, özensiz ve eğilimli yapıldığından, saçaklardan giren yağmur suları, oralarda birikiyor ve bizim çalışma odasını oturulmaz hale getiriyordu.

Bendeniz bir taraftan da, ajans haberlerini dinlerken, hem en üst katta oturmanın bedellerini düşünüyor, hem de vaktiyle radyoda sık çalınan bir şarkıyı anımsar gibi oluyordum:
Ankara Ankara, güzel Ankara;
Seni görmek ister her bahtı kara,
Senden yardım umar her düşen dara;
Ankara Ankara, güzel Ankara.

Ajans haberlerinde siyasal kutuplaşmaların, silahlı saldırılı sokak çatışmalarına da dönüşmeye başladığını izleyip dinlerken de; anımsar gibi olduğum “Ankara Ankara, güzel Ankara” şarkısı, güftesi Şevket Rado’ya ait başka bir şarkıyla yer değiştirir gibi oluyordu:
Ne her şeyim, ne hiçim
Söyle dünyam ne biçim?
Bir kördüğüm ki içim,
Çözdükçe dolaşıyor.

Dizi dizi kırmızı bayraklı cenazeler için;”Şehitler ölmez, vatan bölünmez” sloganları atılırken; Bursa’da grizu patlaması sonucu ölen maden işçileri için, hiçbir sloganın atılamaması da aklıma takılıyordu.

Ölenler, daha doğrusu öldürülenler; aynı yaşlardaki yoksul aile gençleriydi.
Sadece “askere alınmış gençler” için  “vatani görevleri sırasında şehit olma” değerlendirilmesi yapılıyordu; maden kuyularında ölen genç işçiler ise “vatan görevi” dışında tutuluyordu.

Ekonomik açıdan bakıldığında ise, durum çok daha başka idi.
Son 25 yıldaki sıcak çatışmalarda her iki taraftan toplam 70 bin genç ölmüş ve “savunma harcamalarına” 300 milyar dolar daha fazladan eklenmişti.

Maden işçileri ise, ulusal üretimi arttırmaya çalışırken can veriyorlardı.

BMM’deki bütçe görüşmeleri sırasında da, hiçbir parlamenter; hangi bakanlığa bütçeden ne kadar pay ayrılmış olduğunu dile getirmiyor ve “ neden o kadar pay ayrılmış olduğu da” hiç sorgulanmıyordu.

Ne Beyoğlu’nda Balık Pazarı’ndaki esnaf farkındaydı bunun, ne Teşvikiye’deki Erzincanlı kaldırım manavcığı.

Akşamları saat 8’de tezgâhını kapatmadan önce, bizim Erzincanlı satıcı dostun; ayaklarında pırıltılı çizmeleri, sert adımlarla hızlı hızlı önünden geçen genç hanımlara seslendiği oluyordu:
- Bunlar İzmir mandalinası, çok tatlı...

Genç hanımlar, o sesi hiç tınmadan geçip gidiyorlardı.
Ve bendeniz de, sert adımlarla geçip giden o genç hanımların; Ahmet Muhip’in “Fahriye Abla” şiirini, bilip bilmediklerini geçiriyordum içimden.

Teşvikiye’de bir köşe başında Erzincanlı bir kaldırım manavcığı; önünden geçip giden genç ve şık hanımlar ve Ahmet Muhip’in mısraları:
Gönül verdin derlerdi o delikanlıya,
En sonunda varmışsın bir Erzincanlıya.
Bilmem şimdi hâlâ bu ilk kocanda mısın,
Hâlâ dağları karlı Erzincan’da mısın?
Bırak geçmiş günleri gönlüm hatırlasın,
Hatırada kalan şey değişmez zamanla.
Ne vefalı komşumuzdun sen, Fahriye abla.

Ah bir de şu bizim tavanın kireçleri dökülmese...