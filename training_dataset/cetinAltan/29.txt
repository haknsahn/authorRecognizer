Takvimlerin kepçesi eleklere “resmi martaval” taşıyor

Ay’da “donmuş su” bulunduğu ilan edildi dünyaya; neden “buz” denmiyor da “donmuş su” deniyor?
Boynu bükük bir yazıya, kimya dersi verir gibi başlamak da hoş olmayacağına göre; neden deniyorsa deniyor, bize ne?

Bir Cihangir sabahının erken saatlerinde, henüz daha gün ağarırken pencerelerden sokaklara baktığınızda; gelip geçen birkaç sarı taksiyle canlı olduğu anlaşılan bir tenhalık, bir sessizlik görünüyor.

Ağzına kadar dolmuş bir çöp bidonu; bidonu karıştıran gençten bir adam... Bir iki tane de, üstlerinde turuncu kavuniçi karışımı kırmızımsı renkte özel uzun yelekleriyle, yerleri süpüren belediyenin temizlik işçileri...

Bendenizin, uzanan bir gönül okşamasıyla baktığım bir de kadıncağız var; her sabah erken saatlerde sokak kedilerine mama taşıyan, kahverengimsi yeldirmeli, başörtülü bir kadıncağız...

Sokak kedileri beyazlısı siyahı, tekiri, samuru; öyle bir koşu tutturuyorlar ki dört bir yandan, onu görünce...
İnsan, ister istemez politikanın değişmez mekanizmasını da anımsamadan edemiyor:
- Mamayı kim verecek, mamayı kim kapacak?

1937-38 Dersim harekâtının da üstü örtülmüş gerçekleri, değişik eleklerden geçirilmeye başlandı...
O harekât sırasında yok edilen insan sayısı, söylentilere göre 50 bini buluyor, hatta geçiyormuş bile...

Resmi tarih kitaplarındaki övünme tamtamlarının dışında bırakılmış bir konu olduğuna göre; demek ki “yerilme” sakıncaları taşıyan bir konu...

Uydurma resmi tarihlerden özenle ayıklanmış konular, Ay’da “donmuş su” bulunduğunun saptandığı bir dönemin takvimlerince, kepçe kepçe eleklere taşınıyor ve ağzımız bir karış açık; neler neler öğrenmeye başlamıyoruz ki...

Henüz daha öğrenemediğimiz, silahların fabrika kaynaklarıyla, parasal kaynaklar...
Örneğin “Birinci Jöntürk” örgütlenmesinin odaklandığı merkezlerde, gözlerini Osmanlı Yönetimine dikmiş genç politikacılar, geçimlerini hangi kaynaklardan nasıl sağlıyorlardı?

Sabahın erken saatlerinde ne çöp bidonlarını karıştıranların; ne temizlik işçilerinin; ne de mama kapışmaya koşuşan kedilerle, onlara bakmayı zevkli bir görev edinmiş başörtülü bir kadıncağızın umurunda, öyle çetrefilli bir politika sekseğiyle kumarbazlığı...

Ne demişler:
- Herkesin bir derdi, değirmencinin de su derdi...
Bendenizin de derdi, Cihangir’den gazeteye yazıları geçerken, bizim 35 yıllık faks makinesinin, sayfaların üstüne simsiyah 2 bant oturtması tepeden aşağı...

Her sabah gazetede yazıları dizen, dostluğumuzun telefon konuşmalarında çiçeklendiği fedakâr meslektaşlardan, 24 yaşındaki Seda Sinandürç ile 23 yaşındaki Kübra Öz...

Doğrusu onlara minnet borçluyumdur; o yaşta, bendenizin sesi ve satırlarıyla özdeşleştikleri ve bizim “pancar motoru” ile “Şeytanın Gör Dediği” arasında görünmez bir köprü kurdukları için...

Gazetenin faksından çıkan siyah bantlı yazılar...
Sonunda o yazıları çözmeye çalışan Kübra’cık...
Gönül elverir mi, öyle bir çilenin çekilmesine...

Neyse ki şu satırlar, yeni alınmış bir faks ile geçecek, bakalım nasıl geçecek?

Bir ömrü “yazı”ya armağan etmiş yazı adamlarıyla, değişik dallardaki sanatçı portrelerini de, canlı canlı ekranlara, CD’lere, kitaplara bir kuyumcu özeniyle yansıtmış olan sevgili Nebil Özgentürk...

Nebil Özgentürk’ün, neredeyse 50 kişilik özel seçilmiş bir kadroyla yarattığı, gerçekten alkışa değer yeni bir kitabı çıktı Deniz Kültür Yayınları’ndan...
Adı “Türkiye’nin Hatıra Defteri -1923’ten Günümüze”; hem de içinde 8 DVD ile birlikte...

Nebil Özgentürk, içindeki eski fotoğraflara bakarken dahi; şaşıp şaşıp kalınacak görkemli bir çalışmaya, öncülük ederek de haklı bir imza atmış doğrusu.

Nebil’in aracılığıyla, yepyeni bir dostla da tanıştım; 3 aylık “Yaz” ile. “Yaz” bir annesinin, bir babasının kucağında 3 aylık bir kız bebek...
Minicik parmaklarına dokunduğumda, maviş maviş o kadar masum bakıyordu ki yüzüme, sanırım gülücük bile yapmaya çalışıyordu...

O 3 aylık bebeğin babaannesinin babası da yakın dostlarımdandı, dedesi karikatürist Ali Ulvi de...
Annesi de, hem Nebil’in başyardımcısıydı, hem de Peyami Safa’nın 3’üncü kuşak bir akrabası...

14 Ağustos’ta doğduğu için adı “Yaz” olan 3 aylık kız bebek, bunların hiçbirini bilmiyordu.
 Gelen gideni görmez
 İki kapılı handır bu

20-25 yıl süreceğe benzeyen çalkantılı bir dönem işte...
3 aylık “Yaz” ile, 3 yaşına basacak “Leyla”cık öyle çalkantılı bir tepsinin içinde mi büyüyecekler; insanın gönlü buruşuyor...

Bir Cihangir sabahı.
Ve öğleüstü canım ciğerim Diş Doktoru Sonya’ya koşacağım, damaktaki 4 diş kökü birden çekilecek...

Dersim harekâtında öldürüldüğü söylenen 50 bin kişi...
İnsanlar, neden öldürürler ki insanları?

Ha sahi “millet, devlet, vatan”...
Takvimlerin kepçesi, eleklere “resmi martaval” taşıdıkça da ortaya çıkan gerçek:
Bir yığın atıp tutan ve bir yığın diken kıçımıza batan...

Hem de “donmuş su” bulunduğu haberi gelmişken Ay’dan...