Hayal hayali besler; zurna da her fırsatta dümbeleği kafesler

Nasreddin Hoca’ya sormuşlar: - Hoca, Türkiye’nin bir “kırılma noktası”ndan geçtiği söyleniyor; sence ne demek bu?

Hoca:
- Eski kalıplaşmış koşullanmaların sulanmaya başlaması demek, demiş. Çağları ve konjonktürleri, politikacılar değil; öncelikle fizikçiler, yani “teknolojideki aşamalar” değiştirir. Kutsal “tabu”larla tartışılamayan “dogmatik sloganlar”; anlamını yitirmeye, eski “itibarları” sağlamaz olmaya başlar.

Hoca’ya yine sormuşlar:
- Peki sonra ne olur?

Nasreddin Hoca da, gülümseyerek sakalını sıvazlamış:
- Değişime ayak uyduramayanların üstünden, “yeni bir çağ”ın silindirleri geçer. Böyle bir değişim döneminde yaşayanlar için, eski Çinliler:
“- Tanrı kimseyi öyle bir süreçte yaşatmasın, derlerdi.

Nasreddin Hoca’ya:
- Ama sen hep öyle süreçlerde yaşadın; peki ne yaptın, demişler:
Hoca da:
- Göle maya çalıp durdum, ya tutar da yoğurt olursa diye, demiş.

Sonra da eklemiş:
- Bugünküler de beni taklit etmiyorlar mı; sadece eski mayaların yerini, yenileri aldı. “Kırılma noktası” deniyor buna...

Astronotların uzayda yürümeye başladıkları, bilgisayarlı, cep telefonlu yeni bir dönemde; “Kırmızı Şapkalı Küçük Kız” masalı da değişmiş.
Gelelim masalın yeni versiyonuna.

Yeşil Şapkalı Küçük Kız, ormanın ta dibinde oturan büyükannesine, hamburgerle, bir şişe karışık meyve suyu götürürken; yiyecek bir şeyler arayan hain kurtla karşılaşmış.

Yeşil şapkalı kız, hain kurdu korkutmak için bir yerlere saklanmış.
Ve tam kurt önünden geçerken de, saklandığı sazlıkların arkasından çıkarak:
- Cöö, cöö, cöö, diye üstüne yürümüş kurdun.

Kurt öylesine korkmuş ki, sonunda bayılıvermiş.
Çok iyi kalpli olan Yeşil Şapkalı Küçük Kız, özür dileye dileye kurdu ayıltmaya çalışmış:
- Korkacak bir şey yok, benimki sadece bir şakaydı, demiş.

Arkasından da kurda:
- Benim hemen gitmem gerekiyor; ormanın içlerindeki kulübesinde oturan büyükannem beni bekliyor; kendisine hamburgerle, karışık meyve suyu götürüyorum, demiş.

Birden dikkat kesilen kurt:
-Nerde o kulübe, diye sormuş.
- Şu ilerde, kurumuş büyük meşe ağacının yanında.
- Tamam tamam, demiş kurt ve hızla uzaklaşmış.

Yeşil Şapkalı Küçük Kız kulübeye geldiğinde, bir ses içerden:
- Kapının üstündeki ipi çekiver, açılır, demiş.

İçeri girdiğinde, bir gariplik olduğunu sezmiş Yeşil Şapkalı Küçük Kız ve büyükannesine:
- Ne kadar da büyük kulakların var, demiş.
Büyükanne de:
- Seni daha iyi duymak için evladım, demiş.

Büyükannenin bu yanıtı, bir şeyler hatırlatır gibi olmuş Yeşil Şapkalı Küçük Kıza ve:
- Ne kadar da büyük kolların var büyükanne, demiş.
İhtiyar:
- Sana daha iyi sarılmak için, demiş.
- Burnun da çok iri büyükanne...
- Seni daha iyi koklayabilmek için evladım.

Yeşil Şapkalı Küçük Kız, bu masalı bilmesine biliyor ama, sonunu bir türlü hatırlayamıyormuş. Yine de sürdürmüş konuşmayı:
- Büyükanne gözlerin de ne kadar büyük...
- Seni daha iyi görebilmek için evladım.
- Çok büyük kulakların da...
- Daha önce de söyledim ya, seni daha iyi duymak için...
- Ah büyükanneciğim, ne kadar da büyük kolların var...
- Sağır mısın be, sana daha iyi sarılmak için, dedik ya...

Sahte büyükanne:
- Nereye kadar sürecek bu iş, diye düşünmeye başladığı sırada; Yeşil Şapkalı Küçük Kız da sürdürüyormuş tekrarını:
- Ne kadar büyük gözlerin var büyükanne...

Yattığı yerde sıkılan sahte büyükanne, ön ayaklarıyla ağzını göstererek bağırmaya başlamış:
- Dişleri söyleyeceksin, dişleri...

Yeşil Şapkalı Küçük Kız:
- Ama hiç dişin kalmamış ki ağzında, demiş.

Söylentilere göre, nedense militerler biraz kızıyorlarmış “Kırmızı Şapkalı Küçük Kız” masalının bu yeni versiyonuna...

Babasını kaybettiği için, teselli ötesi bir acıya uğrayan Av. Taner Aktop’tan da, eski bir fıkra.

Eski çağlarda, yamyam iki erkek kardeş, balta girmemiş ormanlarda dolaşırlarken, derede yıkanan genç ve güzel bir kıza rastlamışlar.
Kardeşlerden biri:
- Hemen yiyelim mi, demiş.
Öteki, biraz düşündükten sonra:
- Yok, demiş; bunu eve götürür, onun yerine ablamızı yeriz.

Bu fıkra da, iç siyasetteki bir takım alicengiz oyunlarına denk düşüyormuş gibi sanki.

Özcan Yalım’dan bir şiirle bitirelim yazıyı:

  Aşk

 Yelken rüzgâr istiyor
 Bırak dolsun

 Yum gözünü aç gönlünü
 Ne olursa olsun
 Mademki seviyorsun