Melezliğe övgü
Etnik kimlik çatışmalarının ve milliyetçi hareketlerin insanı ve insana özgür her şeyi unutturduğu bir dönemde “Melezliğe Övgü” bize çok temel bir şeyi hatırlatıyor: “Doğal kimlik diye bir şey yoktur, tesadüfen şuralı ya da buralı olan hepimizin kimliği, karşılıklı alışverişe dayalı kültürel, politik ve ideolojik kurgudan başka bir şey değildir. Çoğu zaman da bu kurgusal kimlikler savaşların, çatışmaların, soykırımların bahanesi olmuştur.”
Bir dönem Galatasaray Üniversitesi’nde de ders vermiş olan Fransız iletişimci Michel Bourse’un “Melezliğe Övgü” yapıtının Türkçe basımını Ayrıntı Yayınları böyle tanıtmış. Kürt sorunu nedeniyle Türkiye’nin yaşadığı tartışmalar, çatışmalar açısından da aydınlatıcı olabilecek kitap, Romanya ve Makedonya’da kültürlerarası ilişkileri konu alan “atölye çalışması” üzerine kurgulanmış.
Eski Yugoslavya’daki savaşlar, kimlikler ve kültürel talepler etrafında düğümlenmişti. Kimliklerin “Balkanlaştırılması” olarak da nitelendirilen bu süreç modernitenin ve küreselleşmenin günümüze taşıdığı etnik, bölgesel, ideolojik, sosyopolitik farklılıkların karmaşık dinamiğini ortaya koymaktadır. 1990’larda Avrupa’nın ortasında yaşanan çatışmalar, ölümcül güçlerini, “kültürel kimlikler”in aynı zamanda “politik-ideolojik kimlikler”e denk düşmesinden almıştır. Michel Bourse, çok sayıda toplumsal, etnik ve kültürel grubun bir arada nasıl yaşatılacağının bugün de sorun oluşturduğunu, “öteki”ni anlama duygusunun ve “kültürlerarasılığı” savunmanın ırkçı savrulmalardan ülkeleri koruyabileceğini düşünüyor.
Farklılık hakkı, kültürlerarası diyalog, iletişim gibi kavramlar yeni bir “toplumsal sözleşme”nin esasını oluşturabilir.
Fransız iletişimci temelde homojen kültürlü yurttaşların varlığı korunurken “etnisiteye” dayalı taleplerin ve marjinal seslerin demokrasiye gönderme yapan eşit haklar ve çok kültürlülük içinde çözülebileceğine inanıyor:
“Melezliği, yani kültürlerin çeşitliliğinin ve özdeşliğinin gerçekten kabulünü tekrar tekrar keşfetmek gerekir. Melezliği düşünmek, ne insanların hepsinin aynı olduğunu söylemektir, ne ayrı bir kimlik, hatta model düzeyine çıkarılmış bir kimlik talep etmektir. Bu paylaşılan insanlığı düşünmektir.
Aidiyetler ve kimlikler mekanizması karmaşıktır ve her gün haberler buradaki ölümcül çılgınlığı tarif etmektedir.”
Yazar burada Habermas’tan alıntılar yaparak, “Kültürel aidiyetlerin tanınması ille de daha fazla farklılık, daha fazla özerklik, toplumsal gövdenin daha fazla parçalanması ve ayrılığa yol açmaz” sonucuna varıyor.
Çoğul olma durumunun, kimliklere, kültürlere kapanmayan, “ötekileştirmeyen” bir anlayışın, demokrasi içinde eşit yurttaşlar olarak yaşamaya pekâlâ yetebileceğini savunuyor. “Paylaşılan insanlık”tan söz ediyor. Türkiye’de bunu başarmamız zor mu?