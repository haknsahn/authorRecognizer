IMF ile ilgili üç şehir efsanesi

Ne zaman IMF konusu açılsa üç şehir efsanesi gündeme gelir. İlki IMF'nin Türkiye'yi kullandığı, ikincisi yüksek faiz uyguladığı, üçüncüsü de Amerikan vatandaşının vergisiyle oluşan kaynaklarını bize kullandırdığı yolunda.
Türkiye'nin GSMH'sı hızla büyüyüp de 200 milyar dolardan 385 milyar dolara yükselince, benzer konumda olan Çin, Meksika ve Kore ile birlikte kotası da artırıldı. Bunun sonucunda IMF'deki kotamız 964 milyon SDR'den 1,191.3 milyar SDR'ye yükseldi (yani bugünkü 1 SDR = 1.506 USD kuruyla 1,793.4 milyar dolar.) Türkiye'nin devam eden stand-by düzenlemesi tutarı 6.5 milyar SDR (yani 9.8 milyar dolar.) Bu tutar kotamızın yüzde 547'sine eşit oluyor. Normal koşullarda bir ülkeye kotasının yüzde 300'üne kadar destek veren IMF istisnai hallerde bu oranın üzerine çıkabiliyor. Türkiye, IMF'nin istisnai uygulamasından yararlanabilmiş istisnai ülkeler arasında yer almaya devam ediyor. 2006 sonu itibarıyla IMF'den stand-by desteği ve süresi uzatılmış fon desteği kullanan 8 ülke var. Bunlar Bulgaristan, Dominik Cumhuriyeti, Irak, Makedonya, Paraguay, Türkiye, Uruguay ve Arnavutluk. Bunların toplam borç tutarı 8.1 milyar SDR. Bu toplamın 7.3 milyar SDR'ı, yani yüzde 90'ı Türkiye'ye ait. Bu düzenlemelere ek olarak IMF'nin dünyanın en fakir ülkelerine yaptığı desteklerden alacakları toplamı 1.3 milyar SDR. Demek ki Türkiye, IMF'nin borç olarak kullandırdığı fonların yüzde doksanını kullanıyor. Buna karşın IMF'nin Türkiye'yi kullandığı gibi bir kanı hâlâ oldukça yaygın. Oysa kimin kimi kullandığı bu rakamlarla son derece net bir biçimde ortaya çıkıyor.
Türkiye'nin IMF'den kullandığı destekler için piyasa haddinin üzerinde, yüzde 12-13 düzeyinde, faiz ödediği sık sık öne sürülür. Gelin birlikte hesaplayalım faizi. Bir ülke eğer IMF'deki kotasının yüzde 200'ü kadar kredi kullanıyorsa temel oran denilen ve 2006 için yüzde 4 olarak hesaplanmış bulunan bir faiz (charge) ödüyor. Kotasının yüzde 200'ü ile yüzde 300'ü arasında kredi kullanan ülke 1, kotasının yüzde 300'ünden fazla kredi kullanan ülke 2 puan ek faiz (surcharge) ödüyor. Türkiye'nin devam eden 6.5 milyar SDR'lık stand-by düzenlemesi için hesaplanacak faiz yükü şöyle bulunuyor: Kotanın yüzde 200'ü yani 2.4 milyar SDR'ı için yüzde 4, kotanın yüzde 200'ü ile yüzde 300'ü arası, yani 1.2 milyar SDR'ı için yüzde 5, kotanın yüzde 300'ünü aşan kısmı, yani 2.9 milyar SDR'ı için, yüzde 6. Bunlara ek olarak servis bedeli ve taahhüt ücreti adı altında alınan yaklaşık 0.85 puanlık ek faizler söz konusu. Hepsini toparlayıp miktarla ağırlıklandırılmış bir duruma getirirsek yıllık yüzde 6'lık bir oranla karşılaşıyoruz. Demek ki IMF'den kullanımlarımız için ödenen faiz yüzde 13 değil yüzde 6 dolayında. Hazine'nin Kasım 2006 tarihli Kamu Borç Yönetimi Raporu'nda açıklandığı üzere 2006 yılındaki tahvil ihraçlarının faizi de yüzde 6-6.5 aralığında.
Başta Kongre üyeleri olmak üzere bazı Amerikalı yetkililer, IMF'ye en yüksek kota payı (kotalar toplamının yüzde 18'i) ABD tarafından ödendiği için ABD vatandaşlarının ödediği vergilerin ikide bir de Türkiye gibi ülkelere verilmesinin doğru olmadığını öne sürüyorlar. Oysa ortada verilen bir para filan yok. IMF, üç aşağı beş yukarı piyasa faiz haddi dolayında bir faizle parasını geri alıyor. Yani bu bir bağış değil bir borç. Kaldı ki kimse kimseyi IMF'ye zorla üye yapmıyor. Biz de IDA'ya üyeyiz ve bizim verdiğimiz katılma payları ile dünyanın en fakir ülkelerine faizsiz krediler veriliyor ama ağzımızı açıp da vergi mükellefimizin hakkı yeniyor filan demiyoruz.
IMF bizi kullanmıyor. Biz de kimsenin parasını hibe olarak almıyoruz. Borç olarak aldığımız desteğe karşılık ödediğimiz faiz ise piyasa faiz oranından yüksek değil. Bundan ötesi şehir efsanesinden ibarettir.