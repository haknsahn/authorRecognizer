MHP ve Kürtler

MESELE doğrudan “millet” tanımıyla ilgilidir. Tanımın içinde etnik unsurların, farklı kültürlerin, dillerin yeri nedir veya yeri var mıdır?!

Günlük tartışmalar ne olursa olsun, meselenin özü budur.

Şu “millet” tanımına ne dersiniz:

“Kan bağı ve soy birliği değil, vatandaşlık bağı esastır. Türk vatandaşlarını Türk milletine bağlayan bağ, sadece ve sadece hukuki bir bağ olan vatandaşlık bağıdır... Türk vatandaşlığı ve Türk kimliği, Türk milletini ortaklaşa oluşturan Türk vatandaşlarının etnik kökenlerini, din ve dillerini inkâr anlamına gelmez... Türkiye, farklı renklerden, farklı ton ve farklı kokulardan oluşan büyük bir çiçek bahçesidir.”

Bu doğru sözler Sayın Bahçeli’ye aittir. (Basın toplantısı, 4 Mayıs 2005)

Türk milliyetçiliğinin yakın tarihi bakımından bu tanım yenidir, hatta bir açılımı da ifade etmektedir.

Irkçı çevreler bu tanımı yüzünden Bahçeli’yi “Türkçülüğe ihanet etti, Türkiyeci oldu!” şeklinde, hatta çok ağır ifadelerle suçlamışlardı!

‘Millet’ ne demek?

Madem vatandaşlık “sadece ve sadece hukuki bir bağ”dır, ayrıca ırk, köken, din gibi bağlar gerekmez... Ve madem “etnik kökenler, din ve diller” inkâr edilemez...

Öyleyse, bu açılardan Kürt vatandaşlarımıza nasıl bakacağız?!

Bu hayati sorunun cevabını 1925 sonrasının milliyetçi ilim ve fikir adamlarımızda bulamayız çünkü o zaman sorun da Kürtler de “yok” sayılıyordu.

Fakat MHP, Osmanlı tecrübesini yaşamış bir Ziya Gökalp’e bakabilir. Gökalp, 1912’de Arnavut isyanını irdelerken asimilasyonun yanlış bir siyaset olduğunu anlatmıştı!

Türkçü Gökalp 1924’teki ölümünden önce Kürt Aşiretleri Hakkında Tetkikler’i yazdığı gibi, Küçük Mecmua‘da tarihi ve sosyolojik açıdan Türk-Kürt ilişkileri konusunda makaleler de yayımlamıştı.

Son derece değerli bir esin kaynağı da, Milli Mücadele dönemidir; o zaman birliğimizi nasıl sağlamıştık?!

Demek ki, 1930’ların şartlarında oluşturulan ‘etnik Türk’ vurgulu “millet” tanımı, milliyetçiliğin tek söylemi, “millet”in tek tanımı değildir. Bugün “vatandaşlık” vurgulu bir millet anlayışı Türkiye için daha doğrudur.

MHP’li bir sosyolog

Milliyetçi Sosyolog Prof. Vedat Bilgin’in “Açılım’ı Kimin İçin Tartışıyoruz” başlıklı makalesine bilhassa dikkat çekmek isterim. (Türkiye Günlüğü, Güz 2009, sf. 66-80)

Prof. Bilgin bu değerli makalesinde, etnik milliyetçiliği doğuran, besleyen iki faktöre dikkat çekiyor:

* Kendisini ülke içinde yabancı hissetme, yani toplum içinde ‘başkaları’ arasında yaşayan birisi gibi hissetme psikolojisi...

* Toplumun da o etnik topluluğu ‘öteki’ olarak algılaması...

Bu yabancılaşma psikolojisini gidermek için, prof. Bilgin, mesela, “Mahalli dilleri kullanma ve koruma imkânları sağlanarak, kendilerini geliştirecek imkânlara kavuşturulmalarının etnik sorunun çözümüne katkı yapacağını” da vurguluyor.

Bilgin’in MHP’li olduğunu, AKP’nin açılımını eleştirdiğini de belirtmeliyim.

Şimdi, Kürt vatandaşlarımızın kendilerini ‘başkası’ hissetmemeleri, aksine, kimlikleriyle birlikte benimsendiklerini hissetmeleri için MHP’nin politikaları nedir?

MHP yöneticilerinin sert ve öfkeli konuşmalarını dinleyen Kürt vatandaşlarımız kendilerini ‘başkası’laştırılmış mı hissediyor, yoksa MHP’yi dinledikçe “vatandaşlık” duygularının güçlendiğini mi?!

Bu hayati soruların cevaplarını bilimsel olarak araştırmak gerekmiyor mu?

Bunları düşünerek MHP en azından üslubunu yumuşatmalıdır.