Açılımda tehlike sinyalleri

KENDİ çevremden de hissediyorum, tansiyon yükseliyor. İzmir’de yaşananlar, tehlike sinyallerinden sadece biridir.
DTP konvoyu İzmir gibi bir yerde ‘provokatif’ bir gösteri yapıyor. Zafer işaretleri, mitingde ‘üniformalı’ çocuklar!..
Tepki olarak, geçtikleri caddede balkonlara Türk bayrakları asılıyor, maalesef DTP konvoyuna taşlar atılıyor! Olaylarda 4’ü polis, 11 kişi yaralanıyor.
“Silopi gösterisi”nin ülkede yarattığı tepkiyi dikkate alarak DTP’lilerin kışkırtıcı gösterilerden sakınması gerekirdi. Maalesef etnik milliyetçi ideoloji tabiatı icabı ‘ajitatif’tir.
Yine de, DTP toplantılarına böyle şiddet içeren tepkiler göstermek çok yanlıştır; Türk-Kürt gerilimini daha da tırmandırarak neticede birlikte yaşamayı da zorlaştırır!

Diyarbakır’da ekonomi
‘Birlikte yaşamak’ deyince, hafta sonunda Diyarbakır Ticaret ve Sanayi Odası’nın düzenlediği “Demokratik Açılımın Sosyal, Siyasal ve Olası Ekonomik Etkileri” konulu toplantıdan bahsetmeliyim. Basından okudum, katılan dostlarımdan dinledim...
Dünyanın her tarafında ve bizde “işadamı” sınıfı “ekonomik rasyonalizm”e daha yatkındır, siyasi heyecanlara daha bir mesafelidir. Diyarbakırlı işadamları da daima böyle oldu. Hatta Kutbettin Arzu’nun başkanlığı döneminde PKK’nın şiddet uygulamalarını eleştiren bildiriler yayımlamaya bile cesaret edebilmişlerdi.
Ensarioğlu’nun konuşmasını eskilerine göre daha bir ‘politize’ buldum ama yapıcı bir dille konuşmuştu.
Belediye Başkanı Osman Baydemir’in konuşmasında herhangi bir ‘açılım’ yok; PKK ile masaya oturulmasını savunmuş yine.
Asıl üzerinde durmak istediğim iki konu var:
* Baydemir’e göre, devlet altyapı yatırımlarında Diyarbakır’a “yeterli pay vermediği için” girişimci gelip yatırım yapmıyormuş. Acaba öyle mi?
* DTSO Başkanı Ensarioğlu ise, girişimcinin yatırım yapmasında “en önemli unsurun güvenlik olduğunu” belirtmiş haklı olarak. Güvenlik konusunda önerdiği çözüm ise, Kürt açılımının başarıya ulaşması...

İş zihniyeti?
Batı’da Çanakkale ilimize bakın; ‘güvenlik’ eksiksiz mevcut, altyapısı iyi, üstelik denizyolu üzerinde; niye bir İzmit gibi, hatta Denizli gibi gelişemiyor?! Çanakkale’yi devlet mi geri bıraktırıyor’ dersiniz?
Doğu’da Malatya’ya bakın, çok şükür güvenlik sorunu yok, altyapısı Diyarbakır’dan çok da iyi değil ama hızla gelişiyor!
Bunları, ‘kalkınma’ sorununu bir veya birkaç sebebe indirgemenin yanlışlığını belirtmek için yazıyorum. İktisadi gelişme çok karmaşık faktörlere bağlıdır.
Yalnız şu iki gerçeğe de dikkat çekmek gerekir: 
* Aşırı politizasyon daima ekonomik rasyonalizmi tahrip eder! “İş zihniyeti”nin gelişmesini engeller!
* Güvenlik sadece bomba patlamaması demek değildir; istikrar ve huzurdur. Hem radikal siyasi gösterilerle bir ‘imaj’ yaratmak, hem aynı zamanda girişimcinin gelip yatırım yapmasını beklemek “ekonomik rasyonalizm”e aykırıdır! Sansasyon peşinde koşan gazeteciler kente dolar ama turist de gelmez, girişimci de!..
Netice: Elbette devletin ‘açılım’ yaparak tansiyonu düşürmesi, normalleşme sağlaması lazımdır. Ama bu yetmez, bilhassa iktisadi kalkınma isteyen Kürtlerin, silah bırakması için PKK’ya baskı yapması lazım.
Tansiyonu yükseltmek, korkarım, bir noktadan itibaren herkese felaket getirir.