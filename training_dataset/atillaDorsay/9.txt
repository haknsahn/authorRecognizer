Çevreci ve yeşilci bir canlandırma örneği 

İnsanlık yeryüzündeki tüm kaynakları tükettikten sonra, nispeten yaşamaya uygun olan Mars ve Venüs gezegenlerine çıkmış ve orada koloniler kurmuştur. Ancak 200 yıl sonra bunlar isyan eder ve bağımsızlık peşine düşerler. Uzaydaki savaş çok şeyi mahveder. Yaşayacak yeni bir ülke arayan insanlar (yani ABD!) Terra'yı keşfeder. Yine görece olarak yaşamaya uygun ve üstelik barışçı ve uysal sakinleri olan bir gezegendir burası. Ancak Amerikalı general barış yerine savaşı yeğler ve Terra'ya karşı saldırı başlar... Başarılı bir canlandırma örneği. Türün son dönemdeki İnanılmaz Aile, Ratatuy gibi Disney-Pixar ortaklığından çıkan örneklerini hatırlatıyor. Ama ayrıca Avrupa kaynaklı daha eski çabaları da: Çek kukla sineması dehası Trnka'dan Vahşi Gezegen başyapıtını yaratan Fransız Rene Laloux'ya dek... Kaçınılmaz olarak yeşilci, çevreci, barışçı mesajlar içeren film, ayrıca Amerikalılardaki savaş içgüdüsüne de değinmeyi ihmal etmiyor! Filmin görsel yanı, George Lucas ve Star Wars serisinin fantastik sinemadaki muazzam etkisini bir kez daha akla getirirken, barışçı ve sevimli uzaylılar motifi, elbette E. T.'yi düşündürüyor. Zaten devasa gözleri ve sakar tavırlarıyla Terralılar bizzat E.T.'nin birer izdüşümü. Terralı Mala ise onun dişisi! Amerikalılar da Superman'in çeşitlemeleri, çam yarması yakışıklılar olarak karşımıza geliyor. Ama film, tüm bu etkileri potada iyi yoğuruyor ve karşımıza her açıdan düzeyli bir film getiriyor, yer yer belli bir şiirselliğe de ulaşan... Bizde sanırım yalnızca dublajlı gösterilecek filmde, başta Ceyda Düvenci ve Halit Ergenç, herkes çok çaba göstermiş ve çok iyi sonuç alınmış.

TERRA'YI KURTARMAK ***
(Battle for Terra) 
Yönetmen: Aristomenis Tsirbas/ Senaryo: Evan Spiliotopoulos/ Müzik: Abel Korzeniowski/ Amerikan yapımı.

HAFTANIN YILDIZ TABLOSU 
HALK DÜŞMANLARI **** 
FELEKTEN BİR GECE *** 
SENİ O KADAR ÇOK SEVDİM Kİ *** 
KONTES ** 
HİSTERİ ** 
