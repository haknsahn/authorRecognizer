Tüm 'ezeli ve ebedi' çocuklar için... 

Marvel Comics'in ünlü kahramanlarından, 'mutant'lar (yani dönüşüme uğrayarak doğadışı güçler kazanıp 'kurt adam'laşmış kahramanlar) perdeye dönüyor. 2000 ve 2002 yıllarinda Bryan Singer eliyle görselleşerek belli bir ilgi kazanan bu öyküler, yine de Sam Raimi, Guillermo del Toro, Ang Lee gibi ustaların hayal güçleriyle donattıkları Örümcek Adam, Hellboy veya Hulk kadar başarılı olmamışlardı. Bu üçüncü bölüm, Tsotsi ve Rendition filmleriyle dikkat çeken Gavin Hood'un elinde hayli iyi bir sonuca ulaşmış. Bu kez (bu tür birçok filmde olduğu gibi) hikâyenin kökenlerine gidiyor ve 1850'lerin Kanadası'na geçiş yapıyoruz. Böylece, sonraki filmlerin 'iyi kurt adamı' olan Logan-Wolverine'in çocukluğunu, ağabeyi Victor'la olan ölümcül düşmanlığının doğuşunu öğreniyoruz. Sonra bir kuşak geçiyor (ama bir insan ömrü içinde, 1850'lerden modern savaş uçaklarına nasıl geçildiği anlaşılamıyor!), Afrika'daki bir maceradan sonra Logan sevdiği kadınla birlikte Kanada kırsalında sakin bir hayata başlıyor. Ama Stryker adlı bir caninin yönetiminde, mutant'ları geliştirip gerçekten yenilmez bir üstünadam yaratma peşindeki örgüt tarafından bulunup iş başına çağrılıyor. Doğrusu film, ilk yarıda ancak dalgın bir gözle izleniyor. Bu kaçıncı bilimkurgusal masalımız, bu kaçıncı 'comics' (çizgi-roman) uyarlaması, kaçıncı fantezi, bizi çocuk kalmaya veya çocukluğumuza dönmeye çağıran kaçıncı fantastik üstün-yapım denemesi? Ama sonunda büyü kuruluyor ve film birden ilgi alanımız içine girmeye başlıyor. Tüm bu tarz filmlere eşlik etmesi moda olan ve Homer'den beri pek değişmeyen o büyük aile sırları, görkemli melodram gelişmeleri nedeniyle değil: İşte gerçek babayla karışan üvey baba, ağabeyle doğal rekabet, kadın kısmının önlenemez ihaneti, aşkın sonunda her şeyi yenmesi, vs. Ama daha çok, yaratılan görsel dünyanın yadsınamaz mükemmelliği ve özel efektlerin ustaca kullanılışıyla... Ayrıca da, kimi sahnelerin gerçekten de şaşırtıcı görkemiyle: Finale doğru beliren o apokaliptik atmosfer, o kıyamet duygusu, özellikle o nükleer santralin dev bacasının ustura ağzı duvarı üzerindeki nefes kesen düello sahnesi... Bu ve benzeri sahnelerde, o hayal dünyası yeniden canlanıyor, sonsuz ve de katıksız macera çağı başlıyor. Ve sanki yeniden çocukluk/ilkgençlik yıllarımıza dönüyoruz. Böyle bir dönüşü yapabilenler için iyi bir seyirlik, tüm 'ezeli ve ebedi' çocuklar için yeni bir şölen... 

X-MEN BAŞLANGIÇ: WOLVERINE * * * 
(X-Men Origins: Wolverine)/ Yönetmen: Gavin Hood/ Senaryo: David Benioff, Skip Woods/ Görüntü: Donald MacAlpine/ Müzik: Harry Gregson-Williams / Oyuncular: Hugh Jackman, Liev Schreiber, Danny Huston, Will I Am, Lynn Collins, Kevin Durand, Dominic Monaghan/ FOX yapımı. 
