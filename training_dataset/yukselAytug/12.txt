Yaprak Dökümü'nün bela dökümü 
Aile değil sanki bela paratoneri... Her türlü kaza, bela, uğursuzluk gelip gelip "Yaprak Dökümü"ndeki aileyi buluyor. Hani ailenin atlattığı (ya da atlatamadığı) badireleri bir hatırlayayım dedim, ortaya çıkan manzaraya ben bile hayret ettim. İki kız kardeşin sırayla aynı adamla beraber olmalarını bir kenara koydum. Ali Rıza Bey iki kez kalp krizi geçirip, ölümden döndü. Karısı, kanser korkusu yaşadı. Kalbi hâlâ netameli. Cevriye Kaynana da yatalak kalma tehlikesi atlattı... Oğuz dayak yedi, sonra cinayetle suçlandı, borçları yüzünden hapse girdi. Çıkar çıkmaz bu kez de cinayet suçlaması ile tutuklandı. Neyse ki gerçek suçlular yakalanınca, salıverildi. Şevket deseniz, adeta bir bela imparatoru. Kumar borçları yüzünden bankadaki işini kaybetti, evine hacizler geldi, hapse düştü. Orada öldürülme tehlikesi atlattı. Leyla bunalıma girdi intihara kalkıştı. Ferhunde, Sansar Oğuz'dan fena halde dayak yedi. Ardından Şevket tarafından hırpalandı. Aile köşkten kapı dışarı edildi. Köşk, yangın tehlikesi atlattı. Şevket, Cem'in ödünç verdiği otomobille kaza yaptı. Fikret düşük tehlikesi atlattı. Son bölümde bu kez de Necla'nın eşi Cem kalp krizi geçirdi... Daha sayacaktım ama fena halde içim daraldı... 
 


