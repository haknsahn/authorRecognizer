Açılımın dalgalı dikenli gelgitli yolları
Aylardır ‘Kürt açılımı’ konuşup duruyoruz. Kürt sorunu, şu geride kalan aylar içinde belki Cumhuriyet tarihindeki konuşulduğundan daha fazla konuşuldu.
O kadar sabırsızız ve 25 yıldır devam eden şiddet ortamı ve verdiğimiz can kayıpları nedeniyle sabırsız olmakta o kadar haklıyız ki, ben dahil bazılarımız arada ‘Yeter konuştuğumuz biraz da somut adım görelim’ bile dedik.
Bu açılım fikrinin genel anlamda destek gördüğüne de kuşku yok. Açılımı protesto edenler bile, açılımın ardındaki ana fikir olan ‘Analar daha fazla ağlamasın’ cümlesine itiraz etmiyorlar. (Onur Öymen hariç belki.)
Ama açılım denen şey, temelde ciddi bir fikri dönüşüm de demek. Bu fikri dönüşüme toplumun bütün kesimlerinin bir biçimde hazırlanması, bu sürecin çok iyi yönetilmesi gerekiyor.
‘Faşist İzmir’ demekten kolayı yok. Eğer İzmir’de, Ege’de bir milliyetçi kabarma varsa, bunun da 
yönetilmesi gerekiyor, ‘Onlar zaten faşist’ demek bir anlam ifade etmez.
Aynı şekilde dün İdil’de gerçekleşen türden şeylerin, günlerdir İstanbul dahil dört bir yanda gerçekleşmekte olan şiddet dolu gösterilerin de hem yapılmaması lazım, hem de bu süreçlerin de yönetilmesi lazım.
Yoksa, İzmir’de Kürtlerin üzerine taş atılır, İstanbul’da polise veya sivillere molotof... Ve ülke bu çatışma ortamında açılımı falan yapamaz elbette.
Zaten bakın, Habur’dan gelişler, açılımın kendi tarihi içinde ciddi bir dönüm noktasını oluşturdu. Abdullah Öcalan’ın talimatıyla gelen 34 kişi, yine Öcalan’ın kendi deyişiyle, onun örgüt üzerindeki gücünün sergilenmesiydi. Ve gücünü gören ve herkese de gösteren Öcalan o andan itibaren açılımı ‘durdurdu’ çünkü ‘Açılımın PKK’yı tasfiyeyi amaçladığını’ gördü!
Oysa elbette planların bir bölümü de PKK’nın tasfiye edilmesi. PKK bir silahlı güç olarak orada dururken açılım tamamlanabilir mi? Barış gelebilir mi?
Her neyse, Kürt açılımı elbette inişli çıkışlı yollardan geçecek, elbette bazen açılımın kapandığı hissi yayılacak... Önemli olan hükümetin kararlılığını sürdürmesi. 
Ama sürdürmeseler de, macun bir kere tüpten çıktı, kimse de yeniden içeri sokamaz...
Başından beri aynı şeyi yazıyorum: Klasik bir müzakere ortamı yok Kürt sorununda ve açılımda.
Burada hükümetin işleri tek başına ve tek taraflı yapması, ‘demokratikleşme’yi belli bir noktaya getirmesi ve bu arada PKK’nın Kürt nüfus içinde bir ölçüde marjinalize olmasını umması gerekiyor. Yok PKK uyum sağlayacak ve silah bırakacaksa, o zaman elbette siyasi süreçte bir biçimde yerini de alacaktır ama bugünkü tutumları sürerse açılımın başka çaresi kalmayacaktır.