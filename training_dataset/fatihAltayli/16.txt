Ruh halimi değiştirdiniz 

TOKAT'taki hain saldırının ardından hamaset başlıkları atmak yerine, terörün insanların hayatında nasıl yıkımlar yaptığını göstermek istedik. Şehitlerin bir istatistikten ibaret olmadığını da.
İskenderunlu şehit Er Fatih Yonca'nın dramını manşete taşıdık. 120 liralık er maaşının 100 lirasını İskenderun'da sıvasız, boyasız briket barakada yaşayan anasına yollayan Fatih Yonca'nın ve artık o parayı da göremeyecek olan fukara ananın dramını.
Ne gördük biliyor musunuz?
Artık kaybettik zannettiğimiz dayanışma, bir ulus olma bilincinin hâlâ dipdiri şekilde bir yerlerde yattığını ve en küçük bir dürtmeyle uyandığını.
Bir anda binler harekete geçti.
Herkes yardım için kolları sıvadı.
Kimi oğlu kadar, kimi daha fazla o anneye el uzattı.
Biliyorsunuz, son haftalarda oldukça karamsardım bu ülke için.
Hepsi bir anda dağıldı.
Hepsi.

Ben de stratejik ortak oldum

AMERİKA Birleşik Devletleri, Türkiye'yi stratejik partner olarak görüyormuş. İşbirliğimiz daha da gelişecekmiş. Süper olacakmış.
Geyik bunlar geyik.
Daha açık söyleyeyim mi?
Palavra.
Stratejik partnerlik falan yok. Normal, sıradan ikili ilişkiler var. Tabii konum olarak "önemli" ikili ilişkiler ama ortada bir dostluk, kardeşlik, müthiş ortaklık falan yok.
Amerika'nın bize yakın coğrafyada iki stratejik ortağı var. Bir de kankası.
Kanka İsrail, orada bir tartışma, şüphe yok.
Stratejik ortaklar ise Mısır ve Ürdün.
"Ürdün nereden çıktı" dediğinizi duyar gibi oluyorum.
Bülent Arınç'ın pek sevdiği Dandi çikletten değil elbet.
Bakın bölgede ABD kime "ayrıcalık" tanıyor.
Bir Mısır'a, bir de Ürdün'e.
Bunlar ABD'yle serbest ticaret yapıyorlar.
Gümrük yok, fon yok, kota yok. Ha ABD'de üretmişsin, ha bu iki ülkede. Aynen ABD'ye giriyor.
Türkiye ile böyle bir anlaşma yapıyor mu ABD?
Yapmıyor. Yapmak ne, adını bile anmıyor.
Hatırlar mısınız, bir ara "Yüksek Teknoloji Endüstri Bölgeleri" kurulması ve bunların ABD ile serbest ticaret yapması gündeme gelmişti.
Ne oldu?
Geyik oldu.
Yarın öbür gün Kürdistan da ABD ile "gerçek" stratejik ortak olur, biz geyiğe devam ederiz.
Biliyor musunuz, ben de şu anda Apple'la ve Google'la stratejik ortaklık halindeyim.
Yazımı orada yazıyorum, aradığımı orada buluyorum.
Gülüyorsunuz değil mi?
Gülün gülün.
Bizim ABD ile stratejik ortaklığımıza da gülün.
Çünkü ikisi de aynı hesap.

Çocuğa isim

TÜRKİYE'de halk önünde iş yapanlara, özellikle de siyaset yapanlara ders olacak şahane bir olayla karşılaştım dün.
Bir vatandaş, Başbakan Erdoğan'ı çok sevdiği, çok hayran olduğu için oğluna "Recep Tayyip" adını vermiş.
Öyledir bu millet. Severse adını verir.
Oğluna çok sevdiği Başbakan'ın adını veren adam, bir süre sonra işsiz kalmış.
İşsiz kalınca bir eyleme katılmış.
Eylemde diğer işsiz vatandaşlar gibi, hatta işli vatandaşlar gibi polisten copu yemiş.
Şimdi ne yapıyor biliyor musunuz?
Mahkemede.
Yok yok, kendisini dövenleri mahkemeye vermemiş.
Oğlunun ismini değiştirmek için mahkemede.
Başbakan'ı artık sevmiyormuş.
Bunun için oğlunun adını değiştirme kararı almış.
Ne yapacakmış öğrenemedim.
Keşke seçimleri bekleseydi.
Yeni ismi ona göre belirlerdi.
Siyaset yapan kim varsa bunu okusun.
Önemli olan ne biliyor musunuz?
İktidardan gittikten sonra adınızı koyan var mı?
Varsa, iyi iş çıkardınız demektir.
Şöyle bir geriye bakıyorum da, acaba oğlum olsaydı Mustafa ve Kemal'den başka koyacak isim bulabilir miydim?

Golleri göremeyebilirsiniz?

ERKEK niye kırkından sonra azara yanıt bulmuş bilim adamları.
Erkeklik hormonu seviyesinin düşmesi, erkeklerin bir bölümünde bu etkiyi yapıyormuş.
Herhalde can havliyle "Son bir gayret" diyorlar.
40'ını aşan bir adam olarak ben bu görüşe katılmıyorum.
Gördüğüm azgınların büyük bölümü zaten azgındı.
40'ından sonra bu durumu koruyor olmaları biraz garip ve yakışıksız oldu o kadar.
Bir diğer bölümü ise söylendiği gibi 40'ından sonra azdı.
Onların derdi de "Yahu hayat bitiyor. Kaçırmayalım" telaşı.
Birkaç gün önce böyle bir dostum yanımdaydı.
"İki hayat var. Biri evde karımla huzurlu. Çok mutluyum. Ama bir başka hayat daha var dışarıda, çok eğlenceli. Onunla da mutluyum. Ne halt edeyim bilemiyorum" dedi.
Bir yandan da futbol delisi olan dostuma şöyle dedim:
"Şöyle düşün. Televizyonda aynı akşam aynı saatte bir televizyon kanalında Real Madrid-Barcelona, diğerinde Manchester United-Chelsea maçları var. Birini kaydedip sonra izleme şansın da yok. Birisini tercih edeceksin. Öyle düşün. Ama senin gibi bir alçak, zapping yaparak ikisini de seyretmek isteyecektir. Olabilir elbet. Ama zapping yaparken her ikisindeki golleri de görememe ihtimalin olduğunu unutma."