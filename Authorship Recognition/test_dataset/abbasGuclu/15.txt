SBS’de neler oluyor?

OKS’de soruların tümünü yapan 272 kişi çıkınca “Ooo!” çekmiştik. MEB’e haksızlık etmişiz. Çıtayı daha da yükselttiler. SBS’de bu rakam bine yaklaştı. 6 sınıflarda tam 829 kişi soruların tümünü cevapladı, 7’lerde de durum farklı değil.
Böyle bir sınavda nasıl doğru bir ölçme değerlendirme ya da sıralama yapılacak? Cevabını bulana aşk olsun. MEB’in, SBS’de il ve Türkiye sıralamalarını açıklamaması da zaten bu yüzden.
Ama daha büyük kaos, tıpkı OKS’de olduğu gibi, hatta daha fazlası, Yıl Sonu Başarı Puanı’ndan kaynaklandı. Öylesine çelişkiler ve puan farklılıkları var ki ne anlamak mümkün ne içinden çıkmak. Velilerin kafası bu konuda karmakarışık. Bilgi alacakları bir makam ise yok gibi.
En büyük karmaşa da karnelerde 5’lik, SBS değerlendirmesinde ise 100’lük sistemin kullanılması. Örneğin, elimizde tüm notları 5 olduğu halde, tüm notları 5 olmayan öğrencilerden daha düşük YSBP olan örnekler var.
Dahası aynı okuldan mezun olan öğrencilerden YSBP’si 84 olup da, 82 olandan daha düşük ek puan alanlar var. Üstelik Davranış Puanları da aynı olmasına rağmen.
Eğer ortada bir yanlışlık söz konusu değil ise puanlamanın nasıl yapıldığı en ayrıntılı bir şekilde ortaya konmalıdır. Yoksa MEB’e duyulan güven hepten yok olacaktır. Bu duruma düşürmeye de hiç kimsenin hakkı yoktur.
Bakan Çelik ve çevresi, bu konudaki eleştirilere de mutlaka bir kılıf uyduracaklardır. Yaşanan kaosu da ciddiye almayacaklardır. İşte gelen mail’lerden sadece birkaçı, üstelik en usturupluları:
“Bir öğrencimin seviye belirleme puanı 463.361, yıl sonu başarı puanı 87.16 davranış puanı 100, sınıf puanı 463.52 olmuş.
Diğer  öğrencimin ise seviye belirleme puanı 347.066, yıl sonu başarı puanı 79.23 davranış puanı 100 ve oluşan sınıf puanı 378.269. Yani 31 puanlık artış var ikincide. Neden, anlayamadık.”
“Kılavuzda, okullarda verilen seminerlerde ve basında, puanın 3 alandan, belli yüzdeliklerle hesaplanacağı bilgisine sahibiz. SBS test sonucunun yüzde 70’i, okul başarı puanının yüzde 25’i, davranış notunun yüzde 5 alınarak bir sınıf puanı oluşturulacağı söylendi ve yazıldı. Ancak sonuçlar bu şekilde değil. Ortada bizlere bildirilmemiş bir hesaplama yöntemi var. Lütfen açıklansın.”
“Oğlumun SBS puanı 468, başka bir arkadaşının 465, araya yıl sonu başarı puanı girince oğlumun puanı 460’a iniyor, arkadaşının 470’e çıkıyor. Yıl sonu başarı puanı aynı zamanda davranış puanı 500 puana çevrilip öyle değerlendirildiği için sınıf puanı üzerinde oldukça fazla etki yapıyor. Benim korkum şu ki, öğrenci ve velinin öğretmen seçme şansı yok. Bazı öğretmenler, ‘Aferin, çok gayretlisin’ diyerek fazla notlar verirken, bazıları ise ‘Benim dersimden kimse tam not almamıştır’ diyerek övünüyor. Yazılılardaki soru nitelikleri ve öğretmen karakterleri bu kadar farklı iken yıl sonu başarı puanının ve davranış puanının adil olmadığını, olamayacağını düşünüyorum.”
“Türkiye’nin yoğun gündeminde bir skandal daha. Ülkemizde milyonlarca öğrencinin girdiği SBS’de puan ve veri hataları gene geleceğimiz olan çocukları olumsuz etkilemektedir. Ekteki dosyaları incelediğinizde karne ve sınav sonuç belgelerindeki YSBP’lerin farklı olduğunu göreceksiniz. Bu örneklerden maalesef çok var.”
Açıklanan SBS sonuçlarına göre 6. sınıfta bir öğrenci 500 tam puan almıştır. Okul puanı 89 ve sınıf puanı 491’e inmiştir. İkinci bir örnek ise SBS puanı 470 ve okul puanı 90, sınıf puanı 477, yani sınıf puanı 7 puan yükselmiştir. Bu ne biçim adaletsizlik, notların bu kadar büyük aralıklarla etki etmesi nasıl izah edilir?”
“SBS 7 sınıfta, sınıf puanında çok büyük farklılıklar var. Bunun nedeni ne olabilir? 1 öğrencinin SBS puanı 468, sınıf puanı 476. Aradaki fark 8 puan, diğer öğrencinin SBS puanı 376, sınıf puanı 412. Aradaki fark 36 puan. SBS ve sınıf puanları arasındaki fark çok fazla ama davranış puanları aynı. Bu fark neden?”
Özetin özeti: Bu tartışma daha çok su kaldırır. Milli Eğitim Bakanlığı bir an önce ayrıntılı bir açıklama yapmalıdır.