İki resmi de assınlar

DÜN Ahmet Türk'e "Serap'ın resmini DTP binalarına as" dedim ya, kızanlar oldu.
Haklı olarak.
"Diyarbakır'da ölen gencin resmini nereye asalım" diye.
Dedim ya, haklılar.
Kurşun sıkmayan birine kurşun sıkmak hak değildir, hukuk değildir.
23 yaşındaki Aydın'ın da, 17 yaşındaki Serap'ın da resmini yüreğimize asmamız gerekir.
Biri öbüründen daha değerli veya daha değersiz olamaz.
Zaten öfkem, kızgınlığım bu yüzden.
Daha gün görmemiş bebeler ölüyor.
"Daha iyi yaşayalım, daha insanca yaşayalım" diye çıkılan yolu, bu gençlerin kanlarıyla yıkama hakkı kimde var?
Öcalan odasından denizi göremiyormuş.
Peki Serap ve Aydın bundan böyle nereyi göremeyecek?
Ha Serap, ha Aydın, isimlerin önemi yok.
Şiddet şiddettir.
Ama şiddetten şikâyet edip yola çıktığını söyleyenlerin, günahsız insanları yakarak öldürmeye başladığı an aklın da, vicdanın da bittiği yerdir.
Başta da dediğim gibi. İtirazlar haklı.
Ahmet Türk, DTP binalarına sadece Serap'ın değil Aydın'ın da resmini assın.
Her ikisi de demokratik tepki dediği "kanlı şiddetin" kurbanıdır.
Sadece ve sadece İmralı kuşu biraz daha rahat etsin diye.

Kapatılmamalı

PKK çok net bir şekilde DTP'nin kapatılmasını istiyor.
Partiyi terör örgütünün oyuncağı yapıp DTP-PKK haline getirenler de korkudan çıtlarını çıkaramıyorlar.
Siz zannediyor musunuz ki, Ahmet Türk bu durumdan memnun. Ve zannediyor musunuz ki, o partiyi o yönetiyor.
PKK açık bir biçimde DTP'nin kapatılmasını istiyor.
"Legal siyaset yolu TC tarafından kapatılmıştır" demek ve DTP-PKK Partisi'ni sadece PKK haline getirmek için.
Ben hâlâ ve her şeye rağmen "DTP kapatılmamalıdır" diyorum.
Ama DTP'nin de adının sonundaki ya da başındaki PKK'yı atma yürekliliğini gösterebilmesi kaydıyla.

Tokat, Şırnak'a komşu mudur?

ABD ile tam mutabakat sağlamışız. Terör konusunda tam destek vereceklermiş.
Heron'lardan daha iyi uçan Predator'lar teröristleri tespit edip anında Türkiye'ye bildirecekmiş.
PKK'yı zaten ABD de düşman bilirmiş.
Şahane haber değil mi?
İyi de biz bunu daha önce de aynı cümlelerle duymadık mı?
ABD "anlık istihbarat" paylaşıyordu ve o zamanki Genelkurmay Başkanı'mız demişti, "PKK kampları artık BBG evi" diye.
Sonra Güneş operasyonu olmuştu. Sonra ABD'li bakan rica etmişti. Sonra hemen geri çekilmiştik, tabii "operasyon bittiği için".
Ha sonra bir de Dağlıca Baskını olmuştu ama o teferruattır herhalde.
Sakın zannetmeyin ki, ABD'ye ve ABD Başkanı'na kızıyorum ve eleştiriyorum.
Hani meşhur bir söz vardır, gerdeğe girmekle ilgili. O yüzden ABD'ye kızmıyorum.
Zaten ABD ,Irak sınırıyla ilgili istihbarat verse kaç yazar.
Söyler misiniz bana, Tokat ilimiz, Irak sınırımızın neresine denk gelir?
Reşadiye denilen yer, Çukurca'nın güneyinde midir?

Pis, çok pis

TÜRKİYE Cumhuriyeti tarafından ezildikleri için başkaldırdığını söyleyen eşkıya grubunun Tokat'ta "şehit ettiği", boşverin süslü lafları, "öldürdüğü" gencin hikâyesini okudunuz mu?
O kadar ama o kadar fakir ki, sıvası, boyası olmayan bir viranede oturuyor ailesiyle.
Ve er maaşını, yani neredeyse "yok" denilecek kadar az olan o parayı biriktirip ailesine yolluyor.
Ayda 120 TL.
O da operasyona falan katılıp, yolluk alırsa.
İşte eli kanlı terörün kurşunla öldürdüğü genç bu.
Aynı İstanbul'da temizlik işçiliği yapan babanın, kıt kanaat parasıyla okutmaya çalıştığı kızını yakarak öldürdüğü gibi.
Şimdi edebiyat belli.
Provokasyon.
Kızın ölümü hastane hatasıymış. O kız hastanede ölümle niye pençeleşiyordu peki. Göz muayenesine gittiği için mi?
PKK bu işte.
Bu ülkenin zaten ezilmiş çocuklarını birbirine öldürten pis bir terör örgütü.
Hem de çok pis.