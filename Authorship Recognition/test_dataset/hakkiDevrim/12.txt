Babamın siyah Peker paltosu
  

Dâüssıla ve frenkçesi nostalji, evet «hatırlama»yı çağrıştıran kelimeler, ama sadece bunu değil; içinde «hasret, özleyiş, yeniden görme, kavuşma» arzuları da var. Düpedüz «hasret» anlamına da gelir. Size iki güvenilir kaynak gösterebilirim, doğrudan hasret anlamında kullanılışına dair: 
* «Mütarekeden sonra maziye karşı dâüssılam arttı.»     Y. Kemal Beyatlı. 
* «Garip bir mazi dâüssılası onu yakalıyordu.»   A. Hamdi Tanpınar.
Söylemek istediğim, hayır sıradan bir hatırlama değil; içinde bir «muziplik» de var: Aklınıza gelince gülümsemeden edemeyeceğiniz cinsten bir hadise, demek istiyorum. Bir haberi okurken, geçen gün, gene durup düşünmekten, gülümseyerek duygulanmaktan kendimi alamadım.
Radikal’de Ankara kaynaklı bir haberdi: «Memurlara ikisi yazlık dört gömlek, iki çift ayakkabı yardımı yapılacak.»
Böyle bir yardım hep yapılmakta mıdır, bilmiyordum. Haberi dikkatlice okudum. 
* Açık yerde çalışanlar... 
* Kapalı yerlerde çalışanlar... 
* Resmî kıyafet taşıyan personel (itfaiye, posta, zabıta, bando, infaz koruma, orman muhafaza memurluğu, kolculuk, gemi adamı-koruma-güvenlik görevlisi, gümrük memurları...). 
* Resmî kıyafet taşıyan personelden açık yerde çalışanlar... gibi farklılıklar da belirtilmiş.

Giyecek olarak takım elbiseler, yazlık ve kışlık gömlekler, belli sayıda ayakkabı, işine göre palto, yağmurluk, pantolon, mont, kep, şapka, kravat; hanımlara manto, tayyör, döpiyes, şapka...
Bütün bunlar Memurlara Yapılacak Giyecek Yardımı Yönetmeliği’nde belirtilmekte. Sayıştay’ın görüşü de alınacak ve işlemler yılbaşından önce tamamlanmış olacakmış.
*
Bunun hatırlayınca gülecek nesi var, suali akla gelebilir.
Ben memur, yani dar gelirli aile çocuğuyum. Babam rahmetli Tapu Müdürü’ydü. Memur ailesi dediğiniz, kıt kanaat geçinmeye mahkûm insanlar demektir. Savaş ve kıtlık yıllarında (40’lı yıllar) zaten yetersiz aile bütçeleri daha da daralmıştı.
Tek bir defa o en sıkışık yıllarda giyecek yardımı yapıldığını hatırlıyorum. İstanbul’daki hemen bütün ilçelerin tapu daireleri (adı sonradan tapu sicil muhafızlığı oldu) Sultanahmet’teki eski Defterhane binasındadır.
Babama da verilen, kalınca yün kumaştan siyah bir paltoydu. Markası filan yoktu, ama adı hemen konuldu: Peker Paltosu. Recep Peker’in başbakan olduğu yıllardı
Bir akşam eve birlikte dönmek için Sultanahmet’te babamla buluşmuştuk. İstanbul’un 16 ilçesi var o zaman. Kadıköy, Yalova, Bakırköy gibi mahallindeki müdürlükler dışında, on ilçeden çoğu Sultanahmet merkezinde çalışırdı. (Gene öyle midir?) O akşam aynı siyah palto içinde, kerliferli tapu müdürlerini, Caminin karşısındaki kaldırımda sıram sıram yola düzülmüş görünce bir tuhaf olmuştum.
Babama ve arkadaşlarına okul önlüğü giydirilmiş gibi bir haldi. Acıklı bir görüntü müdür, yoksa gülünç mü?.. Bir karar veremesem de çok yadırgamış, hüzünlenmiştim. Babama değil, ama anacığıma dert yandım biraz. Sonradan çok görmedim babamın sırtında o paltoyu.
Ama hiç unutmadım.

Uğur Yücel’e çok ayıp ettik
Ben bugünün şöhretleriyle diyebilirim ki televizyon sayesinde tanıştım. CNN Türk yayım hayatına girerken, yedi akşam ünlülerle yapılmış bir mülakatlar dizisi yayımlamayı düşündük, bunlardan biri de sen olur musun, dediler. 
Yeni neslin başarılı ve şöhretli simalarından yüzlercesini bu vesileyle tanıdım. Vazgeçilmeyecek, unutulmayacak dostlar edindim. 
Uğur Yücel bu vesileyle tanıyıp, sevdiklerimden biridir. Onu, uzaktan seyretmekle de kalsam, kıymetini bilmekte kusur etmezdim sanıyorum. Tanışmak talihin bir ikramı, bir iltiması oldu bana. Onun yönettiği veya sadece içinde yer aldığı «sahne, perde, televizyon eseri» her şeyi, merakla ve mutlaka seyrederim.
Sahne ve perde sanatları dünyamızın önde gelen önemli simalarından birinden söz ediyoruz. Sizi bilmem, ben çok üzgünüm. Basın-yayın yoluyla pek ayıp ettik Uğur Yücel’e. Neden söz ettiğimi biliyorsunuz. Bugüne kadar hiçbir kusurunu, ölçüsüzlüğünü görmediğimiz sanatçıya «kaçak suçlu» muamelesi ettik. Çeki karşılıksız çıktığı, yakalanırsa hapse gireceği için apar topar Amerika’ya kaçtı di-ye-bil-dik. 
Kendisinin de rol aldığı bir filmin ilk gösteriminde bulunmak için gitmiş. Ertesi gün döndü ve efendiliğini bozmadan «Yazdıklarınız doğru değil. Etrafınızda bir sürü iyi haber var, onlarla uğraşın» demekle yetindi.
*
Çok büyük kusurlarımızdan biri bu bizim: insan kıymeti bilmiyoruz. Yoksa bilemiyor muyuz, demiyorum; o yönde bir niyetimiz ve gayretimiz de yok.
Sadece büyük yazarlarımızdan, sanatçılarımızdan, bilim insanlarımızdan demiyorum; fark ettiyseniz çırıl çıplak «insan kıymeti» dedim.
Sadece birbirimize muamelemizde değil bu önemli kusur. Bir noksan, bir eksiklik ki hayatımızın her alanında, her aşamasında hissediyoruz. Tarihî hataları da   -tek tek saymayayım- insan kıymeti bilmezliğimiz yüzünden işliyoruz. İnsanın kıymetini bilmeyi öğrenemedikçe meselelerimizden, büyük-küçük hiçbirini halledemeyeceğiz.

Dil Yâresi
Türkçe dostlarından (Deniz Şimşek)
* Yazılarınızda iki noktadan sonraki cümleye küçük harfle başlıyorsunuz. Ben «İki noktadan sonra eğer yeni bir cümleye başlanacaksa ilk harf büyük, eğer örneklendirme yapılacaksa ilk harf küçük olmalıdır» diye özetlenebilecek bir kurala bağlı kalmaya çalışıyorum. İngilizce’de iki noktadan sonra her durumda küçük harf kullanıldığını da biliyorum. Sizinki acaba bir tercih mi, bir alışkanlık mı, yoksa bilmediğim bir kuralın gereği mi?
– Canım Efendim, benimki apaçık bir dikkatsizlik eseridir. Kural pek güzel ifade ettiğiniz gibidir. Uyarınıza teşekkür ederim. (Melek, senin de hatırında olsun lütfen!)

