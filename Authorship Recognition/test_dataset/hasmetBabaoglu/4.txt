Bask gerçeği ve uyduruk benzetmeler!
Kırk yılda bir siyaset yazarım...
Bazıları hiç üşenmeden bilgisayar başına geçip şöyle bir mektup döşenir: "Sen zeytin yaz, aşktan meşkten söz et, bilmediğin konulara girme!"
Nasıl da çok bilmiş ve fikirlerinden emin bir edayla söylerler bunu!
Diyemem ki...
Zeytini bilmem, severim.
Aşka değer veririm ama sırrını tam kavrayamadım gitti.
Psikanaliz, edebiyat ve felsefe "yurd"umdur ama sürgünde geçer vaktim.
Diyemem ki...
Asıl bir alanım, bir bilgim varsa, siyaset sosyolojisidir.
Ne önemi var!
Medyada siyasetin o kadar "uzmanı", yazarı, çizeri var ki, başından beri "onlardan okuyup yararlanayım, ben yine insandan, bitkiden, şehirden söz edeyim" demişimdir.
***

Fakat gel de siyaset sularına girme!
Gel de İspanya'da Bask bölgesinin siyasal özellikleri ve Kürt sorununun bugünkü hali arasında kurulan bağlantıları eleştirme!
Neden?
Çünkü ne zaman HEP, HADEP, DTP gibi partilerin geleceği tartışılmaya başlansa...
Hemen akla Bask bölgesi ve Batasuna gelir.
Yanlışlar, eksikler, cahillikler dört nala koşar.
Çıkardığım şu: Bizim medya İspanya, Bask bölgesi, ETA konusunda bazı siyasal gerçekleri ya gözden kaçırıyor ya da bilmiyor.
Bakıyorum; birçok köşe yazarı yine AİHM'nin Batasuna partisi hakkında verdiği kararlarla bizim Anayasa Mahkemesi'nin DTP hakkında vereceği karar arasında bağ kuruyor.
Fakat kimse Bask ülkesinin gerçekte özerk bir bölge olduğundan ve orda sadece Batasuna değil, birçok partinin var olduğundan bahsetmiyor.
***

Olmaz arkadaşlar! Olmaz.
Sorun bakalım kamuoyuna...
Bask ülkesinin ayrı bir parlamentosu, ayrı bir başkanı ve hükümeti olduğunu kaç kişi biliyor?
Bu ülkenin Mayıs'tan beri başkanı bir sosyalist olan Patxi Lopez.
Bu adamın iktidara geldiği zaman ilk olarak "görevim ETA'ya karşı gece gündüz savaş vermektir" açıklaması yaptığını bilen var mı?
Peki Bask ülkesinde en büyük Bask milliyetçisi parti hangisi?
Bizim siyaset yazarlarının söylediklerine baksanız, bu partinin ayrılıkçı terör örgütü ETA'nın siyasal kanadı Batasuna olduğunu sanırsınız...
Yanılgı ve yanıltma orada işte!
Bask'ın kitle desteği en büyük partisi PNV (Milliyetçi Bask Partisi) adlı partidir. Bu parti geçen bahardaki seçimlere kadar hep oyları silip süpürdü ve özerk bölge iktidarını elinde tuttu. Hâlâ da en çok oy alan parti.
ETA kan döktüğünde milliyetçi Basklıların sokaklara dökülüp terörü lanetlemesinin siyasal altyapısı buradadır.
***

Bir de bu açıdan bakın ve öyle sorun...
Bizim Güneydoğu'muzun şu haliyle Bask'la arasında var mı bir benzerlik? Hayır!
Hani nerede oy potansiyeli çok yüksek fakat silahlı eylemlere ve ayrılıkçılığa kesinkes karşı Kürt partileri? Yoklar!
Bu durumda DTP ile Bask bölgesinin küçük partilerinden biri olan Batasuna arasında taban tabana bir çakışma olabilir mi? Hayır!
E, o zaman ne konuşuyoruz!
Basklıların yakasını bıraksak da kendi işimizi çözmeye baksak!