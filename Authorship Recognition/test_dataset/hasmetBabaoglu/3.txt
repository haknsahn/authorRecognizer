Dan Brown bir paravan mı?
Dan Brown kitapları inanılamayacak kadar çok satan bir romancı.
Dan Brown bir komplo teorisyeni.
Ve galiba bizzat Dan Brown'ın kendisi bir komplo!
Bütün iddialar bir yana...
Çalışma yöntemi ve günlük hayatı hakkındaki sorulara verdiği cevapları okumak bile...
Bu adamın belli amaçlar doğrultusunda romanlar "üreten" bir ekibin (yeni kuşak masonların) önündeki paravan kişi olduğuna inanmama yol açtı.
İnsan 2003'ten beri her röportajda aynı şeyleri mi söyler? 
"Sabah 04'te kalkarım; rüyalardan uyanıp yazmaya geçmek benim için çok önemlidir. Güneş doğarken evimin yanındaki çalışma odamda değilsem o gün kayıp bir gündür. Ve her saat başı yazmayı bırakır, küçük egzersizler yaparım, falan filan..."
Sanki bir yanlışlığa mahal vermesin diye ezberletilmiş! O egzersizlerin şnav ve benzeri şeyler olduğunu da her gazeteciye tekrarlıyor! 
***

Brown'ın kendi hayatı ve inancı hakkında anlattıkları da "çok güzel çalışılmış hareketler" izlenimi veriyor.
İstanbul'da da Ertuğrul Özkök'e anlattığı ve dün Engin Ardıç'ın tatlı tatlı dalgasını geçtiği hikâye mesela..
İlk kez 20 Eylül'de Parade Magazine'e verdiği röportajda okumuştum.
Tıpatıp aynı sözcüklerle...
Hani çocukluğunda papaza evrenin varoluşu hakkında din ile bilim farklı şeyler söylüyor diye sorunca "iyi çocuklar böyle sorular sormaz" yanıtını almış Brown..
Ve o gün dinin saçma olduğunu düşünüp bilime yönelmiş. Fakat yıllar sonra fizikteki metafiziği görmüş, tekrar dine eğilmeye başlamış...
Pek şık ve gönül çalıcı değil mi?
Peki gerçekten dişe dokunur şeyler söylüyor mu Dan Brown?
Ne gezer!