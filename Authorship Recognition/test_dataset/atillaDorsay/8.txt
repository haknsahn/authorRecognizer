Mazoşistler için matem töreni 

Ne hüzünlü, hatta kederli bir film... Adeta bir matem töreni, bir gözyaşı senfonisi. Ve 105 dakika boyunca bu kedere katılmayı isteyecek kadar mazoşist olanlar için, ne unutulmaz bir deneyim! Bir aile öyküsü. Genç bir çift, küçük kızları Kate'in daha iki yaşında ortaya çıkan kan kanseri hastalığı dolayısıyla paniğe kapılırlar. Gereken çeşitli organ nakilleri için küçük oğulları dahil hiçbirinin uygun olmadığı anlaşılınca, doktor tavsiyesiyle, bir üçüncü çocuk olan Anna'yı planlarlar ve kadın doğum yapar. Ne var ki özellikle Kate'i kurtarmayı bir saplantı haline getiren anneye göre, o Kate için bir organ, doku ve kan deposu gibidir. Yıllar geçer, Anna 11 yaşına gelir.Ve birden ablası için kendisinden çalınan hayatı ve sağlığı nedeniyle isyan eder. Bu isyanın gerçek nedeniyse ancak finalde açığa çıkacaktır. Çok-satan bir kitaptan alınan bu öyküde gerçek payı var mı? Böylesine dramatik bir öykü bir yazarın hayalgücünden fırlamış olabilir mi? Her ne olursa olsun, özellikle sağlığıyla aklını bozmuş bir toplum ve bize yıllar boyu ağlak hastalık öyküleri sunmuş Hollywood için, şaşırtıcı bir film değil. Asıl şaşırtıcı olan, hikâyenin kıvrımları içinde yer alan insan dramlarının çokluğu, çeşitliliği ve özgünlüğü. Hemen tüm kişiler büyük acılar yaşıyor, yaşamsal seçimlerle karşı karşıya geliyor ve yine de sağlam çıkmayı başarıyorlar. Filmin bir mesajı, ana-babanın çocukları arasında tercih yapmasının zorluğuysa (yani bir tür Sofi'nin Seçimi sendromu), bir diğeri de ölümün hayat denen serüvenin kaçınılmaz bir aşaması olduğu ve onun da hayat kadar doğal karşılanması gereği. Nick Cassavetes'in filmi, çokluk olduğu gibi, ünlü babasının filmleri kadar soğukkanlı, 'cool' ve mesafeli değil. Yer yer sanki dram biraz zorlanıyor, gözyaşlarına davetiye çıkarılıyor gibi. Yine de dram sevenler ve sinemada ağlamayı bir tür ruh temizliği sayanlar kesinlikle görmeli. Bu denli insan malzemesi içeren ve onu etkileyici biçimde sunan bir filmi uzun zamandır görmemiştim. Tüm oyuncular da harika. Gözdelerim, Anna'da Abigail Breslin ve kadın yargıçta Joan Cusack...

KIZKARDEŞİMİN HİKÂYESİ **** 
(My Sister's Keeper) Yönetmen: Nick Cassavetes/ Senaryo: N. Cassavetes, Jeremy Leven/ Görüntü: Caleb Deschanel/ Müzik: Aaron Zigman/ Oyuncular: Cameron Diaz, Abigail Breslin, Sofia Vassilieva, Jason Patrick, Alec Baldwin, Heather Wahlquist, Joan Cusack, Evan Ellingson, Thomas Dekker/ New Line filmi