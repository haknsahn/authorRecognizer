Piyasa IMF'yi takmıyor ama

Eskiden IMF heyeti başkanının kaşını kaldırmasıyla hop oturup hop kalkan piyasa, artık IMF'yi takmıyor. IMF yetkilileri saatler süren toplantılar sonrasında bizim yetkililerle pek bir anlaşmaya varamadılar. Daha doğrusu şimdilik askıya alınmış bir görünüm üzerinde mutabakata vardılar. Böylece AB ile yarı yarıya askıya alınmış bir müzakere çapasının yanına IMF ile yarı yarıya askıya alınmış ikinci çapa eklenmiş oldu. Eh bu kadar ipucundan sonra siyasal istikrar da eskisi kadar güçlü olmadığına göre dışarıda oluşacak bir dalgalanmanın Türkiye'ye etkisinin ne olacağını hesaplamak da size düşüyor. Buna karşın piyasalar buna aldırmıyor. Herkesin dikkati ABD'de, Japonya'da, Çin'de ne olduğuna odaklanmış durumda. Oralarda bir sorun olmadığı sürece IMF'yi takmamakta haklı piyasalar. Çünkü IMF, içeride işlerin eskisi kadar iyi gitmediğini açıklamayı seçim sonrasına ertelemiş durumda.
Çarşamba günü stand-by düzenlemesine ilişkin gözden geçirmeyle ilgili olarak IMF sitesinde yayımlanan açıklamada birkaç önemli nokta var. (1) Kamu harcamalarının program hedefleriyle tutarlı kalmasını öngören önlemler alınması konusunda hükümet yetkilileriyle görüşmelerde oldukça ilerleme sağlandığı vurgulanıyor. (2) Merkez Bankası'nın uyguladığı dezenflasyon stratejisi ve para politikası destekleniyor. (3) sosyal güvenlik reformunun gerçekleştirilmesi, gelir yönetiminin güçlendirilmesi ve bankacılık kesimi reformundaki bir sonraki adımın atılmasında hükümet yetkilileriyle anlayış birliğine ulaşılmış olduğu açıklanıyor. (4) KİT'lerin, programın mali hedeflerine katkısını garantiye almak için bazı ek önlemlere başvurulması gerektiğinde hükümetle mutabakat sağlandığı ve hükümetin bu konuda önümüzdeki günlerde seçenekler üzerinde çalışma yapacağı belirtiliyor.
Bunların ne anlama geldiğini tek tek açmaya çalışalım: (1) Vergide indirim olmayacak, hatta yeni vergiler gelebilir. Harcamalar azaltılacak. (2) Merkez Bankası'nın izlediği ama izlemediğini öne sürdüğü yüksek faiz, düşük kur politikası devam edecek. (3) Sosyal güvenlik reformu yapılacak, vergi düzenlemeleri getirilerek vergi dışı alanlar ele alınacak. (4) Başta enerji sektöründekiler olmak üzere KİT ürünlerinin fiyatlarına zam yapılacak.
Devlet Bakanı Ali Babacan, Türk - Amerikan İşadamları konseyi yıllık toplantısına katılmak üzere ABD'ye gitti. Gitmeden önce yaptığı basın toplantısında IMF'ye verilecek niyet mektubunun ana çizgilerinin belli olduğunu söyledikten sonra IMF ile görüşmelerde sorun olan düzenlemeleri şöylece açıkladı: (1) 49 ile verilen teşviklerdeki yeni açılımlar, (2) Geçici işçilerin daimi kadroya alınması, (3) Emekli maaşlarında bütçede öngörülenin üzerinde verilen artışlar, (4) Sosyal güvenlik reformunun gecikmiş olması, (5) Sağlık giderlerinde bütçe limitinin aşılması. Bunların yarattığı sapmanın GSMH'nın yüzde 0.6'sı kadar olduğunu vurgulayan Babacan bunlarla ilgili önlemler üzerinde anlaştıklarını söyledi.
Babacan'ın açıklamalarında dikkati çeken öteki başlıklar şunlar: (1) Faiz dışı fazlanın inmesini bekleyenler hayal kurmasın, tam tersine faiz dışı fazla yüzde 6.5'den yüzde 6.8'e çıkacak. (2) Sosyal güvenlik reformu seçimden hemen sonra çıkarılacak, (3) IMF'nin yaptığı gözden geçirme henüz bitmedi. Mayıs ayı içinde sonlanması bekleniyor. Bu son cümlenin anlamı şu: Gözden geçirmenin noktalanması için cumhurbaşkanlığı seçimi beklenecek.
Gözden geçirmenin tamamlanmasının bu kadar ertelenmesi ilk kez oluyor. Görüntüye bakılırsa bizim taraf görüşmenin kapanış tarihi olarak cumhurbaşkanlığı seçimlerini beklemeyi önermiş, IMF de çaresiz bunu kabul etmiş. IMF, anlaşamadık deyip gitse piyasa karışacak, anlaştık dese itibar kaybedecek, en kolayı sorunu ertelemek. Türkiye, son bir kaç aydır zaten her şeyi erteliyor. IMF de piyasayı bozmamak için bu havaya uymuş görünüyor. Piyasa IMF'yi belki eskisi gibi takmıyor ama IMF, piyasayı eskisine göre daha çok takıyor. 