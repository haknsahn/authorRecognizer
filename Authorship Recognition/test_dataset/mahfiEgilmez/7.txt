Bütçe açığı ve cari açık ilişkisi

Türk Telekom'u alan Oger şirketinin yaptığı 4.3 milyar dolarlık erken ödeme sonrasında birçok yorumcu bu ödemenin bütçe açığının olduğu gibi cari açığın da kapanmasında etkili olacağını yazdılar ya da söylediler. Ne yazık ki gerçek öyle değil.
Yapılan bu 4.3 milyar dolarlık ödeme bütçeye gelir olarak kaydoldu. Bütçe açığı gelirlerle giderler arasında gelirler aleyhine oluşan farktan oluştuğuna ve bu tahsilat da gelir olarak yazılıp bütçe gelirlerini artırdığına göre bütçe açığını azaltacağı kesin. Yani yapılan yorumların ilk aşaması doğru.
Cari açık ise farklı bir kavram. Ödemeler dengesi sisteminde cari açık şöyle hesaplanıyor: (Mal ihracatı mal ithalatı) + (hizmet gelirleri hizmet giderleri) + (diğer gelirler diğer giderler) +/- cari transferler. Eğer cari denge eksi değer taşıyorsa cari açık, artı değer taşıyorsa cari fazla söz konusu demektir. Türk Telekom için yapılan ödeme bunların hiçbirine girmiyor. Ödemeler dengesinde cari dengenin altında sermaye hesabı başlıklı bir bölüm daha var. Bu bölümün içinde de cari açığın nasıl finanse edildiğini gösteren bir finans hesabı yer alıyor. Finans hesabının en önemli alt kalemlerinden birisi yurtiçinde doğrudan yatırım. Yani yabancıların Türkiye'de yaptıkları doğrudan sermaye yatırımlarını gösteriyor. İşte Oger Grubu'nun Türk Telekom için yaptığı ödeme bu kaleme giriyor. Yani yapılan ödeme cari açığı azaltan bir ödeme değil, açığın finansmanını sağlayan bir ödeme. Bir başka ifadeyle bu ödemeyle açık azalmış olmuyor ama açığın bir bölümü finanse edilmiş oluyor.
Bir kez daha vurgulayalım. Türk Telekom için yapılan ödeme bütçe sınıflandırması açısından gelir olarak kabul ediliyor ve bütçe açığının azalmasına yol açıyor ama ödemeler dengesi açısından bir finansman kalemi olarak sınıflandırıldığı için cari açığın azalmasına hiçbir katkısı olmuyor, yalnızca cari açığın finanse edilmesine katkısı oluyor. O nedenle bu ödeme sonrasında bütçe açığı azalıyor ama cari açık aynen devam ediyor.
Şimdi gelelim bu bir defaya mahsus gelir tahsilatlarına. Bir defaya mahsus gelir tahsilatları o yıla ilişkin bütçe açığını kapatmaya yardımcı olur, ama bir sonraki yıla etkisi olmaz. Türk Telekom için yapılan 4.3 milyar dolarlık tahsilat 2007 yılı bütçe açığının düşmesine katkı yapacak kuşkusuz. Çünkü bugünkü kurdan yaklaşık 6 milyar YTL bütçeye gelir kaydedilmiş oldu. İlk iki ayın bütçe açığı 8.2 milyar YTL idi, bu girişle açık (Mart ayının etkisinin sıfır olacağı varsayımıyla) 2.2 milyar YTL'ye düşmüş oldu. Bu durumda bütçe açığı kapanıyorsa sorun ortadan kalkmış gibi görünebilir. Oysa işin aslı öyle değil. İlk iki ayda faiz dışı giderlerdeki artış oranı yüzde 22. Buna karşılık devletin düzenli gelirlerini oluşturan vergi gelirleri artışı yüzde 6. Yani burada asıl sorun faiz dışı giderlerde ortaya çıkan ve enflasyon giderildikten sonra reel bazda yüzde 15 düzeyinde olan artışta. Devlet, giderlerini reel anlamda yüzde 15 oranında artırmış bulunuyor. Bir defaya mahsus gelir tahsilatlarına güvenerek kamu giderlerinin reel bazda yüzde 15 oranında artırılması geçmişte yaşanan kamu finansmanı sıkıntılarının gelecekte de devam edeceği anlamına geliyor.
Bütçe açısından yapılacak şey zaman geçirmeden kamu giderlerinin denetim altına alınmasıdır. Aksi takdirde 2007 yılında ortaya çıkmaya başlayan bu seçim ekonomisi harcamalarının gelecek yıllarda ekonomiye çok ciddi sorunlar yaratması kaçınılmazdır. Türkiye, bu kadar büyük boyutlara ulaşmış bulunan cari açığını bugüne kadar sorunsuz olarak taşımayı bütçe disipliniyle başardı. Bu disiplin de elden giderse cari açık taşınamaz hale gelir. IMF'nin son dönemdeki uyarılarının nedeni budur.