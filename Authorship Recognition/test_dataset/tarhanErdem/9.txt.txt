Haberdeki açılım

Hafta başındaki ‘Kürt Açılımı’ toplantılarından ilk haber dün yayımlandı (Haber Türk, 16 Eylül).
Henüz doğrulanmamış haberde yazılı politikaları ve tedbirleri kendi anlayışıma özetlemeye çalıştım:
1) Kürtçenin günlük hayatta ve devlet dairelerinde kullanılması kolaylaştırılacak, yaygınlaştırılacak; 2) Devlet Kürt dili ve kültürünün gelişmesini destekleyecek; 3) Kürtçe yer isimleri iade edilecek; 4) Kürtçe eğitim kursları ve yayın serbest olacak; 5) Alfabeye Q, W, X eklenecek; 6) Kürtçe ilk ve ortaöğretimde seçmeli ders olacak; 7) Terör örgütündekilerin dönüşü kolaylaştırılacak;
8) Mahmur kampının boşaltılması yolu açılacak; 9) Koruculuk, başka görevler tanımlanarak zaman içinde kaldırılacak.
Bu haberin yankılarını herhalde bugün okuyacağız. ‘Kürt Açılımı’na ilke olarak karşı çıkanların, harf konusuna önem verdikleri ilk haberlerdendir.
Harf değişimine karşı tepkilere biraz sonra değineceğim ama, önce aklıma takılan soruyu yazayım: Kürtçe dilinin ve yayımlarının desteklenmesi için, Türk alfabesinde değişiklik yapılması niçin gerekli görüldüğünü anlayamadım! Diyelim ki değiştirilmesine karar verildi, doğru değiştirilecekse bunda ne var?
Türkiye’de İngilizce veya Arapça kitap ve gazete basılıyor, kendi alfabelerini kullanıyorlar. Kürtçe gazete ve kitaplarda da mevcut Kürt alfabesinin kullanılmasında bir sakınca mı var? Kürt yazarlarının ve üniversitelerin Kürt dili enstitülerinin çalışmalarıyla zaman içinde Kürt alfabesi de gelişecek ve bir norma kavuşacaktır.
Her neyse, karşı çıkılan Q, W, X harflerine gelelim ve dayanılan Anayasa hükümlerini hatırlayalım: 
Anayasa’nın 3’üncü maddesinde, devletin resmi ‘dilinin Türkçe’ olduğu yazılıdır.
Diğer hüküm, ‘İnkılap kanunlarının korunması’ başlıklı 174 no’lu maddesinde bulunmaktadır. Bu maddede; ‘inkılap kanunlarının, (...) Anayasa’ya aykırı olduğu şeklinde anlaşılamaz ve yorumlanamaz’ denilmektedir. Bu madde de sayılan Anayasa’ya aykırılığı iddia edilemeyecek yasalar arasında, ‘1 Teşrinisâni 1928 tarihli ve 1353 sayılı Türk Harflerinin Kabul ve Tatbiki Hakkında Kanun’ da bulunmaktadır. 
Bu kanunun birinci maddesinde, o tarihe kadar ‘Türkçeyi yazmak için kullanılan
Arap harfleri yerine Latin esasından alınan ve merbut cetvelde şekilleri gösterilen harfler (Türk harfleri) unvan ve hukuku ile’ kabul edildiği yazılıdır.
‘İnkilap kanunları’ değiştirilemez değildir; Anayasa’da bu kanunların değiştirilemeyeceği yazılmamaktadır; 174’üncü madde bu kanunların ‘Anayasa’ya aykırı olduğu biçimde’ yorumlanmasını önlemiştir.
Diğer yandan, Türkçe’yi yazmak için kullanılan alfabede değişiklik yapılırsa, konuşulan ve yazılan dil ‘Türkçe’ ise, o dilin ‘Türkçeliği’ değişmez; yazımda kullanılan ‘Türk harfleri’nde değişiklik yapılmış olur. Eskiden beri alfabenin, Türkçe’de mevcut bazı sesleri karşılamadığını söyleyen bilim adamları vardır.
Özetle, Türk Harfleri Kanunu’nun eki olan cetvelde değişiklik yapılabilir. Bugün alfabeye üç harf eklemek için gerekmiyor, ama gerekirse Anayasa’nın 174’üncü maddesi de değiştirilebilir.
Buraya gelmişken bir kez daha söyleyeyim; ‘Kürt Açılımı’ içinde, ya da AB yolunda
işe yarar bir adım atacak isek veya herhangi bir yeniden düzenleme yapmayı düşünürsek, önce Anayasa değişikliği gerekeceğini unutmamalıyız.