Tezkereyi yenilemeyelim, yanılalım(!)

Hükümete, Türk Silahlı kuvvetleri (TSK)‘ne yetki veren “Tezkere”nin yenilenmesi tartışmaları başladı. 
Genelkurmay Başkanlığı, sınır ötesi harekât yetkisine ilişkin tezkerenin süresinin uzatılması isteklerinin 14 Eylül’de Başbakanlığa sunulduğunu açıkladı (Radikal, 19 Eylül).
PKK’yı da zikrederek kuzey Irak’a asker gönderme tezkeresi ilk kez 7 Ekim 2003 tarihinde kabul edilmişti ama kullanılmamıştı.
İlk kullanılan yetki bir yıl için, 17 Ekim 2007 tarihinde verilmişti. Karara esas olan “Başbakanlık Tezkeresinde”, Kuzey Irak’ta “sınır ötesi harekât ve müdahalede bulunmak üzere “PKK teröristlerinin yuvalandıkları alanlara” TSK unsurlarının gönderilmesi ve görevlendirilmesi öneriliyordu.
Geçen yıl, 8 Ekimde bu yetkinin “bir yıl süreyle uzatılması” kararlaştırıldı. Eğer zaman aralığı bırakılmadan yetki yenilenecekse, tezkere 17 Ekim’e kadar Meclis’ten geçmelidir.
 “Demokratik Açılım” sürecine yeni adım attığımız şu sırada, tezkerenin en azından ertelenmesinin doğru olacağını düşünüyorum.
Şimdiye kadar böyle bir konuyu hiç bu kadar geniş biçimde tartışmamıştık. Böyle bir tartışmanın içine girmişken, tezkerede tanımlanan durumun olabilirliğini varsaymak süreçle çelişki yaratacaktır. 
Şimdiye kadar, Kürt sorununu dışımızdakilerin bizi bölmek için çıkardıklarına, yapaylığına, Kürtlere
özel hak istendiğine inananların bir kısmı bu düşüncelerinden şüphe etmeye daha yeni yeni başladılar.
Konuyu insan haklarının, demokrasinin ve çağdaşlık mücadelesinin parçası olarak görenler çoğaldı.  
Sürecin önümüzdeki günlerde Meclis’te ele alınması bekleniyor.
Bu ortamda tezkerenin gelmesi, bütün beklenenlerin tersinin öngörüldüğü kanısını yaratacaktır.  
Ürettikleri masallarıyla, çağdaş yurttaşlık arasına sıkıştırdıklarımız, fakir ve eğitimsiz milyonlar; karanlık ile aydınlığı ayıran eşiğe henüz vardılar; eşiği aşabilecekler mi belli değil! Her şeye ve herkese endişeyle bakıyorlar! Ürkek ve güvensizler!. İyi şeyler olacağını seziyorlar, bekliyorlar!
Onlar, her şeyi unutmaya hazır ve razılar; tek istekleri kalanların çağdaş devletin eşit yurttaşı olmaları. 
Milyonlarca gencin aramıza girmeye hazırlandığı bir sırada; kalplerin, ne olacak heyecanıyla hızlandığı bir zamanda umutları karartmayalım.
Tezkere ancak, önlemek istediğimizi yaratacak olayları planlayanlara yardım eder! 
Demokratik açılım, tezkerenin tanımladığı durumdan çıkılacağı inancına dayanır. Sorunu yok etme yoluna girmiş bir devlet, önce tezkerede yazılanların olmayacağına inanmalı.
“Son terörist etkisiz hale getirilene kadar” savaşmayalım;  dün giden, “son dağa çıkan” olsun.
Tezkereyi Meclise getirmeyelim; 30 yıldır hiç yanılmadık (mı?), ne olur bu kez, ilk kez yanılalım!