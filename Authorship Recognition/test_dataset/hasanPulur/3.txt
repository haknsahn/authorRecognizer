Bir dönemin tarihini yazmak, hele bu gelişmiş dünyada eskisi kadar zor değil; belgeler, bilgiler, internet elinin altında oldukça...
Lakin o dönemin insanlarını yazmak, onları anlatmak, alışkanlıklarını, tutkularını, duyguların belirtmek...
Zordur ama önemlidir.
Geleceğin insanı geçmişin insanını böyle tanır.
Bu konunun asıl yardımcıları da anılarını yazanlardır, avukatların, doktorların, bürokratların ışıldakları, o dönemin insanının üstüne çevrilmiştir.
Bir avukatın, bir doktorun, hekimin, hele bir bürokratın anıları...
Çünkü onların anıları “birinci derece” anılardır, rivayete değil, gözleme dayanır...
*  *  *
Elli yıllık avukat Fadıl Altop’un anılarını okurken aklımıza bunlar geldi (İstanbul Barosu Yayınları).
Bir boşanma davası, kadın çaçaron biri, duruşma açılır açılmaz avukatı gösterir, hâkime sorar:
“Bu avukat benden ne istiyor?”
“Kocanın avukatı, boşanmanızı istiyor!”
“İyi ama biz dün gece beraberdik, çok da mutluyduk!”
Hâkim mahkeme salonunda bulunan adamı çağırır:
“Boşanmak için mahkemeye başvurdunuz ve tanık dinlettiniz. Şimdi davanızdan vaz mı geçiyorsunuz?!”
“Hâkim bey, ben davamdan vazgeçmiyorum ki!”
“Dün geceyi karı koca birlikte geçirdiniz mi?”
“Evet!”
Hâkim herhalde içinden lahavle çeker:
“Neden?”
“Hâkim Bey, nafakayı niye veriyorum o halde!”
*  *  *
Dr. Muzaffer Sertabiboğlu’nun anıları da “Kasaba Doktoru” (İstanbul Tabip Odası Yayınları).
Doktorların gece yarısı kapıları çalar, ya hasta gelmiştir ya da hasta için doktoru almaya gelmişlerdir.
İkisi de olabilir!
Ama Dr. Sertabiboğlu’nu hastaya nasıl götürmüşler, hiç rastladınız mı?
Kendisi anlatsın:
“1956 yılının ocak ayı... Trakya son yılların en çetin kışını yaşıyor. Buzların mızraklar gibi saçaklardan sarktığı, tipili bir 6 Ocak gecesi saat 2’de kapım çalındı, açtım. Kapıda görünen bir traktör ve römork yerine traktöre bağlanmış bir at arabası. Araba içinde bir yatak, yorgan ve elinde açık bir şemsiye tutan bir delikanlı. Arabada yorganla örtülü yatak içinde muayeneye getirilen bir hasta varsayımıyla, hastayı hemen içeriye alalım, dedim. Aldığım cevap biraz şaşırtıcı oldu, doktor bey, hastamız köyde, biz seni almaya geldik!.. Hangi köydensiniz, bu tipide köye nasıl gideriz?.. Vaysal köyündeniz, aha araba, arabada yorgan döşek var... Girersin yatağa, oğlum da başına şemsiye tutar, sizi üşütmeden götürüp getiririz! Edirne’de yeniydim, Vaysal köyünün Bulgaristan sınırına yakın bir Balkan köyü olduğunu bilmiyordum. Hoş, bilsem de ne fark ederdi? Bu mesleğe Hipokrat yeminiyle girmiştik... İlkyardım çantamı hazırlayıp paltoyla büründüm ve ayağımdaki botlarla arabadaki yatağa gömüldüm... Ver elini Vaysal köyü... İki buçuk saat sonra köye varabildik.”
*  *  *
Bürokrasinin başoyuncuları her zaman müfettişlerdir, teftiş bazılarının korkulu rüyasıdır...
Ramazan Uludağ, uzun yıllar devlet bürokrasisinin üst kademelerinde görev yapmıştır.
Ona “Müfettiş nasıl olmalıdır?” derseniz, bakın, hem teftiş hem de müfettiş için neler der:
“Anonim bir atasözü vardır. Zemherinin güneşine, hâkim ile müfettişin gülüşüne aldanma, diye. Esasen, demokratik ülkelerde, siyasi otoritenin ve kamu erkinin icraatlarının denetim altında bulunması asıldır. Bu bakımdan denetimin varlığını yadsımak mümkün değildir. Ancak, denetim ve teftişin salt amacı, suç yaratmak değildir. Denetim elemanı da, Atlas Okyanusu’nu kış aylarında geçerken, hava şartları sebebiyle yükünün bir bölümünü denize atmak zorunda kalan kaptana, temmuz sıcağında, İstinye Koyu’nda ve kaptan köşkünde, ‘Ey kaptan, söyle bakalım, neden ve nasıl olur da devlet emvalini, beytülmalı denize atarsın?’ şeklinde soru soran kişi olmamalıdır.”