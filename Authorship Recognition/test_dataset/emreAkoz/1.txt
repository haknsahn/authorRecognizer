 Sütten ağzı yandı, yoğurda üflüyor!

Benim kanaatimce GK Başkanı Org. İlker Başbuğ, hükümetin bölgedeki ekonomik ve siyasi atılımlarını destekliyor (asker "destekliyorum" demez ama taş da koymaz). Yani Başbuğ; ABD Başkanı Obama, Başbakan Erdoğan ile aynı paralelde düşünüyor... Bu sebeple Bülent Arınç'a suikast gibi bir komplonun içinde olacağını sanmam. Bu olaylar, askeriye içinde yuvalanmış cuntaların, darbecilerin, yani Ergenekoncuların işi.

Başbuğ'un kendilerine destek vermeyeceğini anlayan Ergenekoncular, GK Başkanı'nı "yemeye" çalışıyor.

İşte bu yüzden GK Başkanı'nın astlarınca aldatıldı:

"Kâğıt parçası" dedi, ıslak imza çıktı... "Toprağa gömülü silahımız yok", "Boru bu, boru" dedi, ordunun gömülü silahları olduğu yetmezmiş gibi, o borunun LAW silahı olduğu da ortaya çıktı...

Org. Başbuğ'un, Bülent Arınç olayıyla ilgili dün yaptığı açıklamayı ben işte bu bağlamda anlıyorum.

Özetle... "Bana gelen resmi bilgilerden hareketle kamuoyunu bilgilendirmeye çalıştık. Bazı suallere cevap verememiş olabiliriz. Yeri geldiği zaman belki tamamlayıcı bilgiler verebiliriz" diyor.

Başbuğ nihayet GK açıklamalarıyla kimseyi inandıramadığını, anladı. (Sadece Ergenekon dostu medya bunları sanki doğruymuş gibi sunuyor.)

Ayrıca kendisinin de aldatıldığını kabullendi. Sütten ağzı yandı, yoğurdu üfleyerek yemeye çalışıyor.

Bu Arınç olayı çok acayip yerlere uzanırsa, şaşırmayalım. 