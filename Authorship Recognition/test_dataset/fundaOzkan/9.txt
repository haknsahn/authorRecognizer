Sel felaketinde kaybettiğimiz canların acısını toplum olarak bir süre daha yaşayacağız sonra depremde ve diğer felaketlerde olduğu gibi hayatımıza devam edeceğiz. Ateşin düştüğü evlerdekiler ise acılarıyla baş başa kalacak.
Bendenizin de bir haftada ikinci kez yüreğime kor düşmediyse, bunun tek nedeni sevgili arkadaşım Pelin‘in sportmenliği ve hızlı karar alma beceresi.
Pelin Ersoy Bayraktar, Anadolu Grubu bünyesindeki Ana Gıda Pazarlama Müdürü. Benim çok daha önemlisi Darüşşafaka‘dan 10 yaşımdan beri arkadaşım. Okul yıllarında, basketbol takımında beraberdik, sportmenliğini, geçen 20 yıla rağmen korumayı becerenlerden.
Pelin bir iş toplantısı için İzmir’e gitmek üzere havaalanı yolundayken, sel felaketinin yaşandığı sabah başına gelenleri yazmış:
“Sabah 6.55 sularında İkitelli’deki Halkalı köprüsüne 50-60 metre uzaklıkta trafik durdu, ‘normal trafik sıkışıklığıdır’ diye düşünürken, arabamın sol tarafından sular yükselmeye başladı. Beş dakika geçmedi, arabanın içi su doldu. 
Eşimi arayıp haber verdim, telefonumun suda gideceğini biliyordum. Arabanın sol tarafından gürül gürül sular akarken, kapıyı açma şansım kalmadığından, sağ camdan dışarı çıktım ve bariyerlere tutunarak, devrilen arabaların üstüne basa çıka, refüjün üstünde, yol kenarındaki tel örgüye tırmanarak Halkalı köprüsüne ulaşmaya çalıştım. 
Ben hemen karar vererek arabadan çıkarken, diğer insanlar arabaların içinde hala oturuyorlardı. Neden oturduklarını anlayamıyorum çünkü hiçbirimizin bir başkasını kurtarma şansı yoktu, o suya hiçbir şey engel olamazdı. Çok da seslendim, ‘inin arabadan’ diye. İnsanlar şoke olmuş, donuk bakıyordu.
Tellere tutuna tutuna köprüye ulaşmaya çalışırken, bir taksiden iki çocuklu bir aile indi, kocası 5-6 yaşlarında bir çocuğu tutuyordu, kadının elinde ise 6 aylık bebeği vardı.
Kadın çocuğu taşıyamıyordu, can havliyle bebeği elinden aldım, selin şiddetini ayarlamaya çalışarak bebeği tek kolumla havaya kaldırıp epey bir taşıdım.
Bu arada bir otobüsün üstüne çıkan insanlara bebeği teslim ettim ve ben de otobüsün üzerine çıkabildim.
Baktım, otobüs de bir süre sonra selden hareketlenecek (bu arada bütün
bunlara saniyesinde karar veriyorum), köprüye ulaşmak için iki araba arasını geçip, köprü yoluna ulaşabilmem lazım. Suya atladım ve 5-6 metre kadar yüzdüm.
Birileri bana halat attı da köprüye çıkabildim.
Atilla’nın (pazar gecesi kaybettiğimiz sınıf arkadaşımız) derin üzüntüsünü yaşarken, kısmetimde ölüme karşı mücadele vermek ve bir bebeğin hayatını kurtarmak varmış.”
Benim söyleyecek sözüm yok.

THY pilotunun kriz yönetimi
Salı sabah 10.20 THY uçağıyla Paris’e doğru yola koyulduk. Kapılar kapandı, motor çalıştırılıyor. Kimileri bana gülebilir, arabanın motoru çalışmadığı zaman anahtarı çevirdiğinizde ‘gırç-gırç’ sesi gelir ya, o sesi duydum. Derken, pilotumuz “Teknik bir arıza var” dedi. ‘Teknik arıza’ açıklaması, uçak yolcularını aksine daha da endişelendirir çünkü bilmiyorsunuz teknik arıza nereden kaynaklanıyor, ne kadar tehlike arz ediyor.
Pilotumuz çok da sıcak bir ses tonuyla bir kez daha bizlere seslendi:
“Biraz önce teknik arıza dedim, anlatayım. Arabalardaki marş dinamosu gibi uçaklarda da engine starter vardır. O bozuldu. Teknik ekip geldi, o parça değiştirilecek. Gerekli testler yapıldıktan sonra yola çıkabileceğiz.”
Yıllardır araba kullanmama rağmen, kadın olmamdan mı bilmiyorum, araçlarla ilgili bu kavramları hiç öğrenemedim, galiba öğrenmeye de niyetli olmadım.
Marş dinamosu nedir diye düşünürken, engine starter (motoru çalıştırma sistemi) olduğunu anlayınca paniklemedim desem yalan olur. Ama pilotumuz o kadar kendinden emin, sorunu ve çözümü anlattı ki bir kişi bile yolculuktan korkup, vazgeçmedi. Eğer açıklamayı sadece ‘teknik arıza’ diye bıraksaydı, eminim o tamirat sesleri arasında ben dahil bir sürü yolcu karada kalmayı tercih ederdi. 

Muhafazakârlaşmanın panzehiri Avrupa Birliği
Bağımsız Türkiye Komisyonu üyesi, İtalyan Senatosu Başkan Yardımcısı Emma Bonino‘ya sordum. Kaleme aldıkları ‘Avrupa’da Türkiye-Kısır Döngüyü Kırmak’ raporunda, Türkiye’de son dönemde artan ‘muhafazakârlaşma’ ile ilgili yaptıkları yorum ‘fazla diplomatik’ değil mi?
Emma Bonino “Avrupa’daki karar alıcılarla yaptığımız tüm ikili görüşmelerde, muhafazakârlaşma konusunu gündeme getiriyoruz. Diyoruz ki, Türkiye AB yolunda yürümeye devam etmezse, AB Türkiye’ye kapıları kapatırsa, muhafazakârlaşma-İslamlaşma artar.”
Rapordaki diplomatik bulduğum cümleler şöyle:
“Son yıllarda Türk toplumunda din daha fazla önem kazanmış, dini gelenek ve vecibelerini yerine getiren inançlı kesim daha görünür hale gelmiştir. Laik sisteme göre bu gelişme, iktidardaki AKP tarafından teşvik edilmekte, ‘İslamlaşmanın sessiz ve derinden ilerleyişi’ anlamına gelmekte ve Türkiye’de laikliğe karşı bir tehdit oluşturmaktadır. Başka kesimler ise bu durumu Türkiye’nin geçirdiği evrim sonucu ortaya çıkan daha açık bir ortamın ve geleneksel olarak daha dindar olan kırsal bölgelerden batıdaki kentlere olan yoğun göçün bir sonucu olarak görmektedir.
Türklerin büyük bir çoğunluğuna göre Türkiye Cumhuriyeti’nin temel taşlarından birini oluşturan laik sisteme yönelik bir tehlike söz konusu değildir ve Türkiye’deki hiçbir siyasi unsur İslami esaslara dayalı bir devlet kurulmasını savunmamaktadır. Ayrıca Türkiye’nin AB üyeliğini destekleyenlerin de işaret ettiği gibi, ülkenin Avrupa’yla sağlam bir bağ kurması, Türkiye’de laikliğe en iyi korumayı sağlayacak ve Avrupa’daki Müslümanlar ve genel olarak İslam dünyası için Türkiye’nin İslam’ın modernleştirmesi yönündeki olumlu deneyiminin altı çizilmiş olacaktır.”