Obama’nın savaşı
Vietnam ABD’nin, Afganistan Sovyetler’in kâbusu olmuştu. Soğuk Savaş döneminin iki süper gücü, küresel hegemonyalarını sürdürebilmek uğruna işgal ettikleri bu ülkelerde orantısız askeri ve teknolojik üstünlüklerine karşın ağır kayıplara uğradılar ve çekilmek zorunda kaldılar.
Amerikan toplumu “Vietnam Sendromu”nu uzun yıllar aşamadı. Saddam’ın Kuveyt’i işgalinin 1990’larda sunduğu fırsat olmasa ABD yönetimleri “Vietnam Bataklığı’na benzer serüvenlere yönelmekten uzak durmayı seçerlerdi. Ancak Körfez Savaşı’yla eşzamanlı kimi gelişmeler, ABD hegemonyasının Irak üzerinden “Tek Kutuplu” dünyaya ilan edilmesinde büyük rol oynadı.
ABD Ortadoğu’ya yerleşirken, Sovyetler dağıldı; Afganistan’da Ruslara karşı savaşı sürdüren Mücahitler (sonradan Taliban’a dönüşecekler!) radikal İslamcı bir güç olarak doğdular. “Afgan Direnişi”, ABD’nin silah ve para desteği olmasa kazanılamazdı. Komünizme karşı “hür dünya”nın zaferi olarak gösterilen bu yeni dengenin ağır bedelini ABD, 11 Eylül saldırılarıyla ödeyecekti! 
Bush yönetimi ABD’yi vuran El Kaide’ye karşı Afganistan ve Irak’ı işgal ederek, silahla sorunu çözeceğini düşündü. Irak’ın işgali Saddam rejimine son vermek dışında sonuç vermedi; neocon’ların Büyük Ortadoğu Projesi ve “demokrasi” iddiası 2003’ten bu yana 1 milyon Iraklının yaşamına mal olduktan sonra bile ülkeyi daha güvenli ve istikrarlı hale getiremedi.
Obama’ya başkanlığı kazandıran, bütçenin savaşa değil, ekonomik kriz ve işsizliğe ayrılmasını isteyen halkın tepkisi olmuştu. Vietnam yenilgisi Nixon’un sonunu getirmişti. Irak işgali de Bush dönemini kapattı. ABD Irak’tan çekilme takvimini ilan etti. Obama’ya Nobel Barış Ödülü verildi. Ancak barışçı lider, önümüzdeki hafta ödülünü almak için Norveç’e gitmeden önce, “Vietnam’a Dönüş” çağrışımı uyandıran bir karar açıkladı. ABD, Afganistan’daki askeri güçlerine takviye olarak 30 bin asker daha gönderecekti.
Obama, NATO başta Türkiye gibi müttefiklerinden de Afganistan’daki “muharip” güçlerini artırmayı istiyor. Başbakan Erdoğan’ın ABD ziyareti ve pazartesi günü Beyaz Saray’da Obama görüşmesi öncesinde ABD’nin asker isteği Ankara’ya Büyükelçi James Jeffrey tarafından iletildi.
Hükümet, Obama yönetiminin asker isteğine soğuk. Obama da, Afganistan’daki Amerikan savaş gücünün, 2011’deki çekilmeye ortam hazırlamak, Taliban’ın baskısına son vermek üzere artırılacağını söylüyor. Böyle zamanlarda devreye sokulan “barış için savaş” söylemine Obama da sarılmış durumda. Halk iki ateş altında kalmaktan bunalmış.
Irak’tan çekilirken, Afganistan’da savaşın çapını yaymaya çalışan Obama, kendisine layık görülen ödülle de çelişiyor. Afganistan, ABD’nin yeni Vietnam’ı olabilir! Mücahitlere verilen destek, “bumerang” oldu, ABD’yi vuruyor. Türkiye bu tuzaktan uzak durmalı.