Güzel kadın yazamaz 

"GÜZEL kadın yazamaz" dedi birdenbire. Şaşkınlıkla gözlerimi açtığımı fark edince gülümsedi. "Gazeteci olamaz demedim, edebiyatçı olması zordur." Ne cevap vereceğimi şaşırdım. Güzel olduğumu düşünüyordu, orası kesin. Benim aklım ise başka yerdeydi.
Güzel kadın yazamaz ne demek?
Karşımda muhafazakâr basının en aykırı kalemlerinden biri var. Başörtüsünün çevrelediği yüzüne bir başka şekilde göz attım bu sefer. Gözleri koyu, kaşları düzgün, burnu yüzüyle orantılı, dudakları kalın, teni pürüzsüz diyecek kadar beyaz görünümlü... Güzel bir kadın var karşımda.
Aslında onu daha da güzel yapan, zaman zaman değişen ifadeleri...
Müstehzi gülüşü, acıma hissi bildiren dudak büküşü, kibirli kaş kaldırışı, saflığını kaybetmediğini hissettiğiniz sıcacık bakışları, belli belirsiz gözüken dişleri ve şaşkınlıklarıyla kırışan alnı...
Hakikaten güzel bir kadın var karşımda.
Güzelliğinden vazgeçmiş görünen...
Aynaya baktığında güzel bir kadın görmeyen...
"Vaktimiz yoktu bizim" diye söze başladı. "Güzel miyim değil miyim diye düşünmeye bile boş anım olmadı. Mürekkep lekeleri vardır örneğin parmaklarımda sürekli; tırnaklarım kısa, hiçbir zaman nasıl daha iyi gözükürüm diye düşünmedim ki!"
Yine de ısrar etti. "Güzel kadın yazamaz" diye...
"Yazarlık içinde acı barındırır. Sancılar vardır, sanrılar... Yüzüne gözüne, giydiğine dikkat edenlerin işi değildir edebiyat. İtilmişlerin, ötekilerin, ezilmişlerin, mağdurların sığındığı bir limandır edebiyat. Bak etrafına yanılmadığımı göreceksin. Hatta erkekler için de geçerlidir bu durum. İstenen, arzulanan, hayran olunan erkek değildir yazı yazan. Öyle olmak için yazar. Şairlerde durum daha açıktır aslında."
Bir sessizlik oldu.
"Ahmet Haşim" dedi ve durdu.
"Nâzım Hikmet" diye cevap verdim. Öyle bir yakışıklılık var mı?
Yakup Kadri, Ziya Osman Saba, Tevfik Fikret, Mehmet Akif Ersoy, Aziz Nesin derken kalktı kaşı yine...
Özdemir Asaf geliverdi aklıma. Orhan Kemal'e de "Çirkin" diyemezsin.
Ya Turgut Uyar? Saf karizmaydı...
"Yakalandın işte!" diye atladı.
Karizmasını sağlayan yazdıkları mı, görünüşü mü?
O andan sonra aklımıza ilk gelen edebiyatçıları birbiri ardına sıralamaya başladık...
Ahmet Altan, Orhan Pamuk, Yaşar Kemal, Ahmet Ümit, Murathan Mungan.
Kadınları da saydık.
Fatma Aliye, Afet İnan, Halide Edip Adıvar, Tezer Özlü, Tomris Uyar, Leyla Erbil, Sevgi Soysal, Adalet Ağaoğlu, Pınar Kür, Alev Alatlı, Nazlı Eray, Nezihe Meriç, Oya Baydar, Latife Tekin... Liste uzadı gitti.
Uzlaşamadık. Anlaşamadık.
Yazmanın gerisinde acı vardır. İtilmişlik, terk edilmişlik...
Kendini bir şekilde gösterme, kanıtlama, var etme çabası.
Bunlara eyvallah... Ama unutmamak gerekir ki acı insanı güzelleştirir.
Özellikle kadını.
Ayrılmadan karşımdaki bu güzel yüze bir kez daha baktım. "Kendine de haksızlık bu" dedim. "Hem yazıyorsun hem de güzelsin, üstelik yazdıkça güzelleşiyorsun."
"İyi ya" dedi. Müstehzi gülerek...
"Yazdıkça güzelleşiyorum, çünkü ona ihtiyacım var."
Arkasından bağırdım.
Peki ya Ayşe Kulin? Nermin Bezmen? Elif Şafak?
Onlar her daim güzel değil mi?
Duymadı galiba!
