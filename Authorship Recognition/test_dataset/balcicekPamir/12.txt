Acı bulaşıcıdır 

TÜRKİYE'de gün ışırken, çok uzaklarda gecenin tam ortasında boğazımdaki düğümle uğraşıyorum. Güya ben buralara kafa dinlemeye gelmiştim. Ermenistan ilişkileri, demokratik açılım, Dersim gafı, domuz gribi derken, hayatımdan bir şeyler eksildiğini hissettiğim anda kaçıverdim buralara. Aslında ne gazete okuyacaktım internetten, ne de cep telefonuma bakacaktım. Yapmadım. Sadece yazımı göndermek için açtığım bilgisayarımda, tabii ki ilk girdiğim sitede yani "haberturk.com"da yazısını görene kadar.
Ah Yavuz ah, o ne yazıydı öyle. Ne çok canımı yaktın öyle uzaklardan. Kelimelerin gücü bu olsa gerek. Şimdi uğraş dur, öğrendiğin bu hikâyenin ağırlığıyla... Gezin gezinebilirsen sokaklarda, kulağında ne müzik olursa olsun... Derinlerden bir yerlerden Alevi türküsü gelecek.
Ne yapsan duyacaksın artık. Acı bulaşıcıdır. Sevgi gibi.
Meslektaşım Yavuz Semerci'nin cuma günü yazdığı ve dün de devam ettiği yazılardan bahsediyorum elbette. "Size bir Dersim hikâyesi anlatayım mı?" diye başladı. Katliamdan kurtulan babasının yaşadıklarını aktardı. Dümdüz, yalın. O kadar basit anlatması mıydı acaba beni benden götüren, yoksa bugüne kadarki sessizliği miydi, bilinmez.
Yoksa şu cümleler miydi ezberimi dağıtan?
"Yıl malum yıl. Herkesin unutmaya çalıştığı yıl. Ağlayacak anaların da öldürüldüğü yıl. Yani ağlayacak ana kalmadığından ağlama derdinin olmadığı ve kimsenin üzülmediği yıl..."

Buralara gelmeden bir dostumla sohbet ediyorduk.
"Dersim de konuşulmalı artık" deyiverdim heyecanlı. "Tarihte ne yaşandıysa konuşulmalı. Sır kalmamalı. Hani Fransızların dediği gibi, cesetleri doldurduk dolaba, ama artık koku yapıyorlar."
Benimle aynı fikirde olduğunu düşündüğüm benden yaşça büyük bu adam çömezliğime gülümsedi. Kısa bir sessizlikten sonra dedi ki: "Bazen her şeyi konuşmak işe yaramaz. Öyle ya da böyle bazı acılar vardır ki konuşmak rahatlatmaz, acıyı büyütür. Her şeyi konuşmak lazım değil. Ama birileri gündeme getirir, o acıyı bugüne taşımaya çalışırsa evet haklısın, konuşulmalı."
Yavuz babasının hikâyesini anlattı.
Bitirirken şöyle yazdı.
"İşte böyle... Biri Türk, diğeri Kürt olan iki kardeş ancak bu coğrafyadan çıkar. Biri Sünni, diğeri Alevi... Çerkez gelip Türk'leşenler de bu coğrafyada bulunur. Çerkez'in Türk'leşeni ile Kürt'ün Türk'leşeninin evlenip bu vatana hizmet eden çocuklar da bu coğrafyadan çıkar. Zorunlu veya gönüllü asimilasyonun ağası da bu topraklarda yaşanır. Ve kendimi bu ülkeye, bu topraklara ait hissetmekten hiç vazgeçmedim. Tüm acılara, geçmiş hatalara rağmen kendi kimliklerimizi gururla ifade edeceğimiz, etmekten korkmayacağımız tek rejimin demokrasi olduğunu en iyi bilen kuşağız. En azından ben öyleyim..."
O kuşaktan biri olarak, ara sıra umutsuzluğa kapılsam da...
Ara sıra kaçıp gitmeyi düşünsem de...
Ne yaparsam yapayım laf anlamaz kalabalığın çoğunluğundan ürksem de...
İnsanların kendi kimliklerini ifade edebildiği, bireylerin korkmadan var olabildiği bir ülkede yaşamak istiyorum. Bütün çaba onun için. En azından bir gün hepiniz gibi ben de çocuklarım tarafından iyi anılmak istiyorum. İnsani güdü. "Çok çalıştı bize baktı"dan çok, "Düşündüğünü söylemekten çekinmedi, inandığı için uğraştı" demelerini tercih ediyorum.
Tıpkı bugün Yavuz'un, babasının arkasından yazdığı gibi...
Tıpkı Ahmet Altan'ın kızına, Sanem'e bırakacağı isim gibi...
Tıpkı Mümtaz'er Türköne'nin oğluna öğretecekleri gibi...
Ne kadar doğru bilmiyorum. Ben daha çömezim. Çocuklarımız yaptıklarımızın, hatta yaşadıklarımızın bedelini mi ödüyor, onun da cevabı yok.
Ne dedik? Acı bulaşıcıdır.