Anne baba yatak odasını kilitliyor

"ÖFKEM kabardı. Her yanda babam gözümün önünde dolaşıyor, beni çılgına çeviren duygu seline sürüklüyordu. Neydi başıma gelenler? Dünya ne kadar dardı. Boğuluyor, nefes alamıyordum. Sonrası mı? Burada, cezaevindeyim işte! Hayat geriye doğru işlemiyor. Geri dönebilsem de neyi değiştirirdim bilemiyorum. Hazreti Ali, 'Akrabanın düşmanlığı yılanın zehrinden acıdır' der. Benimki akrabalıktan da öte; babam. Baba acımazsa kim acır ve kime neyi anlatabilirsin? Beni asabi, saldırgan, haksızlığı karşı isyankâr yapan, çocukluğumda katledilen güzellik duygularımdı. Elimden bir şey gelseydi başka türlü olsun isterdim. Peki soruyorum size, ya ailelerin tehlikelerinden çocukları kim koruyacak?"
Yukarıdaki satırlar Adem Solak'ın "Şiddeti Anlamak" isimli kitabından.
Dün başladık, devam ediyoruz.
Araştırmacı, yazar, eğitmen Adem Solak şiddeti anlamak için 25 yıldır büyük mücadele veriyor. Son kitabında görüştüğü mahkûmların hikâyelerini kaleme aldı. Hrant Dink'in katil zanlısından tutun da Rahip Santoro cinayetini işleyene, 18 yılını dağda şiddetle baş başa geçirmiş Şemdin Sakık'a kadar görüşmediği mahkûm kalmadı. Ama onun etkilendikleri başkaydı... Onun ağzı, Bilge Köyü katliamını gerçekleştirenleri dinlerken açık kaldı. Zaten konuşmalarını ayrıca bir kitap haline getirdi ve bütün vekillere tek tek yolladı. "Türkiye'deki şiddeti anlamak istiyorsanız Bilge Köyü katliamını okuyun" diye de bir not ekledi.
Adem Solak ile uzun uzun konuştuk. Anlattıklarının hemen hepsi ayrıca bir yazı konusu olur. Beni en çok çarpan ise başka bir bilgi oldu. Adem Solak diyor ki:
1- Aile içi şiddet o kadar çarpıcı boyuta geldi ki, kimse farkında değil. Anne babalarına, özellikle dede ve anneannelerine şiddet gösteren çocukların sayısı son derece fazla... Sadece, "Kol kırılsın yen içinde kalsın" mantığıyla kimse konuşmuyor.
2- Artık ebeveynler gece yatarken yatak odalarının kapılarını kilitleme ihtiyacı duyuyorlar. Düşünsenize, kendi çocuklarından korkuyorlar.
Adem Solak karanlık bir tablo çizmesine rağmen geleceğin çok da kötü olmayacağını düşünenlerden. Acilen aile yapısının güçlenmesi, özellikle de sadece çocuklarla ilgili bir bakanlık kurulması gerektiğin söylüyor ve ekliyor:
"Biz hep yumurta kapıya dayanınca bir şeyler yapıyoruz, oysa önceden önlem almamız gerek. Asıl tehlike çocuklarımızda ve biz bunun farkında bile değiliz!"

Haşmet'i selamlıyorum, elimi kalbime götürerek!

GEÇEN hafta beden dili ve düşünce okuma teknikleri uzmanı İlhan Doğan'ın anlattıklarını köşeme taşımıştım. İtiraz geldi. Haşmet Babaoğlu'ndan... Sevgili Haşmet diyor ki: "Şöyle diyor Riccon: 'Başbakan Erdoğan ellerini göğsüne yaslıyor. Bunu İbrahim Tatlıses de yapar. Bu halktan geliyorum demektir. Benden zarar gelmez, yalnızım demektir.' Vah vah! Uzmanımız sağ eli kalbe götürerek selam alıp vermenin kültürümüzdeki yeri ve anlamına o kadar yabancı bir gözle bakıyor ki... Beden dilimize aşina olması mümkün mü? Elleri göğse yaslamak ne zamandan beri 'Eli kalbe götürerek selam alıp vermekle' aynı oldu?"
Belki de ben iyi anlatamadım... Riccon Doğan'ın bahsettiği, aslında ellerin avuç içlerini göbeğin iki tarafına bastırmaktı. Seni bilmem Haşmet, ama benim çevremde bu hareketi yapana hiç rastlamadım. Üstelik ne olur, bu beden dili işini küçümseme, inan bana müthiş etkili. Yalanı anlama teknikleri, ne zaman rol yapılıyor, ne zaman gerçek onu anlamanın yolları... Hepsi son derece inandırıcı çözümler. Üstelik ben senin Allah vergisi bu yeteneğe çoktan sahip olduğunu düşünüyorum, tanımadığım kişiler hakkındaki yazılarını, yorumlarını göz önüne alırsak... Bazen dil, hatta gözler bile yalan söylüyor, beden ise asla!