Büyükelçinin gidişinin arkasında Türk dernekleri mi var? 

TÜRKİYE'nin Washington Büyükelçisi Nabi Şensoy merkeze alınmayı talep etti, kıyamet koptu... Nasıl kopmasın? Nabi Şensoy, Türkiye için önemli bir isim. Şimdiye kadar zor, bir o kadar da önemli görevlerde bulundu. Onun ayrılığına herhangi bir protesto olarak bakmamak lazım. Konuyla ilgili dedikodu çok... Nabi Şensoy'un istifasının arkasında yatan nedenin, uzun süredir Dışişleri'yle arasındaki sürtüşme olduğu söyleniyor. Hani tabiri caizse "Şensoy'un burasına kadar geldi, artık dayanamadı" diyenler çok.
Önceki gün Ankara'daydım. AK Parti kulislerinde dolaşan bilgilere göre, Büyükelçi Şensoy'a muhalefet edenlerin başında Amerika'daki Türk dernekleri geliyor. Özellikle Şensoy'un kendilerine hiç ilgi göstermediğini, hükümetin önemli isimlerine ilettikleri de söylentiler arasında. Bir başka kulis bilgisi de Ermeni soykırımı yasa tasarısı gündemdeyken, varını yoğunu ortaya koyan üst düzey Türklere ve sosyal derneklere Şensoy'un yakınlık göstermemesi... Dernekler denilince akla ilk gelen isim kuşkusuz Amerika'daki Türkler üzerinde gücü tartışılmaz olan Bakan Egemen Bağış.
Dediğim gibi, bunlar AKP kulislerinde dolaşan dedikodular. Kuşkusuz bu dedikoduların arkasında Başbakan'ın "monşer" çıkışının da etkisi büyük... İşin doğrusunu ise Nabi Şensoy söyleyecek. Merakla bekliyorum.

Murat Aksu nasıl Beşiktaşlı oldu?

MURAT Aksu, Beşiktaş Başkanlığı'na aday. Aksu hukuk ve spor camiasında çok iyi bilinen bir isim. Bir de siyaset tabii... Aksu, AKP Genel Başkan Yardımcısı Abdülkadir Aksu'nun da oğlu... Dün Söz Sende'de beraberdik. İçi dışı bir, samimi, bir o kadar içten bir isim. Ona "Babasının oğlu" muamelesi yapmak ise kanımca büyük haksızlık. Tuttuğunu koparan, dediğim dedik bir yapısı var.
Babası bakan olduğu dönemde pizzacıda çalışarak master yapmış, okul bitince avukatlık bürosu kurmaya kalkınca baba vetosu yemiş ve ona şöyle cevap vermiş: "Senin arkamda olduğunu bilmek güzel. Ama ben her şeyi sen arkamdasın diye yapamam. Üniversitede büyük güçlüklerle okurken de 'Aman ne güzel, bakan babam var' demedim. Bugün yine sana sormuyorum ve büromu açıyorum."
Hatta bu cevap yüzünden bir süre babasıyla küs bile kalmış. Uzun lafın kısası; oğul Aksu kendi alanında babasının ismini çoktan aşmış bile. Bugün ise taraftarı olduğu takımın başkanlığına aday... Siyah-beyaz deyince dünya duruyor, gözleri ışıldıyor, bir başka bakıyor... Yani her iyi taraftar erkek gibi o da bir anda çocuklaşıyor. Ben bu ifadeyi, kendim de dahil hiçbir kadın taraftarda görmedim. Peki Aksu nasıl Beşiktaşlı olmuş? Hikâyesi ilginç. Babasının görevi sebebiyle sadece ilkokulu 8 ayrı yerde okuyan Aksu, bir gün Yozgat'tayken arkadaşlarının takımlarından bahsettiğini duymuş. Eve gelip kaymakam babasına sormuş: Yaş ya 4 ya 5: "Baba bir takım olayları var. Bizim takımımız hangisi? Bizim var mı böyle bir takımımız." Aldığı yanıt, bugün Aksu'nun geldiği noktayı çok iyi anlatıyor. "Biz Beşiktaşlıyız. Beşiktaşlı olmak bir duruştur, bir protestodur, kendine güvendir."
Sıkı bir Fenerli olarak Beşiktaşlı olmak nedir bilemem. Ama şunu biliyorum ki takımına, kulübüne böylesine bağlı, genç ve bir o kadar proje meraklısı Murat Aksu'nun taraftar üzerindeki etkisi öyle böyle değil. Yayın boyunca ve sonrasında aldığımız tepkiler, beni bile hayrete düşürdü. Özellikle "Tribünden rant elde eden çeteleri temizleyeceğim" ve "Kendisine küfredenleri dövdüren yönetim zihniyeti" cümleleri uzun süre tartışılacağa benzer.