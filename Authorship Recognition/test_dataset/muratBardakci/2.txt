BAŞBAKAN Tayyip Erdoğan geçen hafta gittiği Meksika'da "Mayatepek"ten yani Atatürk'ün Meksika'ya maslahatgüzar olarak gönderdiği ve Maya uygarlığını inceleyip kendisine bu konuda raporlar yazmasını istediği diplomat Tahsin Mayatepek'ten bahsetti ya...
Tarihten pek değil, neredeyse hiç anlamayan ama tarih üzerinde kalem oynatmaktan çekinmeyen bazı yazarlarımız, dünkü gazetelerde bu konuda bol bol malûmat veriyorlardı. Diplomat Tahsin Mayatepek'in Maya ve hayâlî Mu medeniyetleri hakkında yaptığı araştırmalardan sözederken çok önemli bir ayrıntıyı da unutmamışlardı: Tahsin Mayatepek, Enver Paşa'nın kızlarından Türkân "Sultan" ile evlenmişti!

DAMADI DEĞİL, DÜNÜRÜ

Gazetelerin yanısıra bazı internet siteleri tedkiklerini çok daha derinlere götürmüşler, Enver Paşa'nın eşi, yani Tahsin Mayatepek'in kayınvalidesi olan Naciye Sultan'ın da son padişah Sultan Vahideddin'in kızı olduğunu yazmışlardı...
Ve, bu yazılanların maalesef hepsi yanlıştı!
Şimdi, neredeyse tamamı interneti dolduran kirli bilgilerden makaslanmış olan bu hataların hangisini düzelteceksiniz?
Zor olmasına zor ama ama gene de tashihe çalışayım:
Tahsin Mayatepek, Enver Paşa'nın damadı değil dünürüdür; zira Paşa'nın kızlarından Türkân Mayatepek'in eşi, Tahsin Bey'in kendisi gibi diplomat olan oğlu Hüveyda Mayatepek'tir. Dolayısıyla, Enver Paşa'nın damadı Tahsin değil, Hüveyda Bey'dir. Üstelik, Tahsin Mayatepek iddia edildiği gibi general falan değil, sadece diplomattır.

BABASI DEĞİL, AMCASI

Hatalar bitmedi....
Sultan Vahideddin, Enver Paşa'nın hanımı Naciye Sultan'ın babası falan değil, amcasıdır. Enver Paşa'nın hanımı olan Naciye Sultan, Vahideddin'in babası Sultan Abdülmecid'in tahta geçmeyen oğullarından Şehzade Süleyman Efendi'nin kızıdır; Süleyman Efendi, Sultan Vahideddin'in baba bir anne ayrı ve bir yaş büyük ağabeyidir; tahta çıkamamasının sebebi de 1909'da küçük kardeşi Vahideddin'den önce vefat etmiş olmasıdır.
Türkân Mayatepek, gazetelerin dün yazdıkları gibi "Sultan" değildir. Zira, "İmparatorluk Prensesi" demek olan "Sultan" unvanı, Osmanlılar'da sadece padişahlar ve padişahlara yahut şehzadelerin kızlarına mahsustur. Kelime "Sultan Abdülhamid" yahut "Sultan Reşad" örneklerindeki gibi erkek isminin başına gelirse o kişinin padişahlığını gösterir; "Ayşe Sultan" veya "Naciye Sultan" şeklinde yani ismin sonunda ise, adı geçen hanımın padişah yahut şehzade kızı olduğuna işaret eder. Sultanların kızlarının unvanı "Hanımsultan"dır ve Naciye Sultan'ın çocuğu olan 1919 doğumlu Türkân Mayatepek, yani rahmetli Türkân hocamız, imparatorluk döneminde "Sultan" değil, "Hanımsultan" unvanını taşımıştır.
Bu ayrıntıları nasıl ve nereden bildiğimi merak edenler için, kısaca arzedeyim: Kimya mühendisi olan rahmetli Türkân Mayatepek, bundan senelerce önce, okulda bir dönem kimya hocalığımızı yapmıştır ve daha da önemlisi, Hüveyda ve Türkân Mayatepek çiftinin tek çocukları olan Osman Mayatepek de yakın ve çok kıymetli bir dostumdur!
Yazının başlığında "Neresini düzelteyim?" derken haksız mıymışım?