Nereye açılıyoruz? Büyük resmi görmek


  
Sevgili okurlarım yaşadığımız günler çok acılı... 

Olup bitenler hem dünya konjonktürünün bir sonucu, hem de iç sorunlarımızın bir yansıması. 

Bu nedenle bugün, büyük resmi görmemize yardım edecek sorulardan oluşan bir yazı yazmak istiyorum. 


* * *
İkinci Dünya Savaşı'ndan sonra oluşan Soğuk Savaş Dünyası'ndaki ilişkiler ve sınırlar, Sovyetler Birliği çöktükten dünya dengeleri değiştikten sonra, yeniden düzenleniyor; bu düzenleme içinde Türkiye ne olacak? 


* * *
ABD, Ortadoğu'da nasıl bir politika izleyecek? 

Irak'tan çekildikten sonra geride bırakacağı yapıyla ilgili tercihleri nedir? 

Irak, Kürtler, Filistin, Suriye, İsrail, Türkiye ve İran'ın birbirleriyle ne tür ilişkiler içinde olmasını istiyor? 

Filistin İsrail ilişkilerini HAMAS ve FKÖ bağlamında nasıl ele alacak? 

İran'ın nükleer programı ile nasıl başa çıkacak? 

Ortadoğu'daki devletlerin bugünkü sınırları nasıl ele alınacak? 

ABD Dışişleri Bakanı Rice, Ortadoğu'da sınırların yeniden düzenleneceğini belirtmişti; bu öngörü Türkiye'yi de kapsıyor mu? 

Bu politikalar içinde Türkiye'ye biçilen rol nedir? 

Oluşturulan yeni Kürt devletinin koruyuculuğu Türkiye'ye mi verilecek? 

Türkiye, Ortadoğu'da Amerika'nın sözcüsü mü olacak? 

Böyle bir öngörü varsa, ABD, Türkiye'ye nasıl güvenecek, onu istediği nasıl çizgide tutacak? 

ABD, Türkiye ile PKK terörüne karşı işbirliği içindeyse kendi işgalinde bulunan topraklardaki PKK üslerini niçin yok etmiyor? 

Ortadoğu'da daha güçlü ve daha istikrarlı bir Türkiye mi Amerika'nın işine gelir, yoksa daha güçsüz daha istikrarsız bir Türkiye mi? Niçin? 

Türkiye için Ortadoğu'nun yanında Kafkaslar ve Balkanlar açısından nasıl bir rol biçiliyor? 

Enerji politikaları açısından Türkiye'den beklenenler nelerdir? 


* * *
Avrupa Birliği'nin Türkiye'ye bakışı nedir? 

Bu bakış tek bir çizgiyi mi yansıtıyor, yoksa farklı görüşler mi var? 

AB Türkiye'yi eşit ve tam bir üye olarak içine alacak mı? 

AB'nin Ortadoğu politikası nedir? Böyle bir politikası var mıdır? 

AB, Türkiye'ye hem Ortadoğu, Balkanlar ve Kafkaslarda, hem de AB ile ilişkilerde nasıl bir rol biçiyor? Böyle bir rol öngörüsü var mıdır? Varsa bu öngörü ABD'ninki ile çakışıyor mu, çatışıyor mu? 

PKK, AB için ne anlam taşıyor? Bir terör örgütü mü yoksa siyasal bir oluşum mu? 


* * *
Asıl sorular şunlar tabii: 

Bu değişim süreci içinde Türkiye'nin "Demokratik, laik ve sosyal bir hukuk devleti" rejimi devam edebilecek mi? 

Terörle başa çıkabilecek mi? 

Sınırları aynı kalabilecek mi? 

Demokrasisini geliştirebilecek, refahını arttırabilecek mi? 


* * *
İstanbul'da otobüse atılan Molotof kokteyliyle yanarak ölen kızımızı, Diyarbakır'da gösteriler sırasında hayatını kaybeden delikanlıyı ve Tokat'ta haince bir pusuda şehit düşen yedi askerimizi toprağa verdiğimiz sırada Başbakan Erdoğan ve Başkan Obama'yı "Beyaz Ev"de izlerken aklıma gelen sorular bunlar. 

Acaba AKP Türkiye'ye bu sorular bağlamında mı bakıyor... 

Yoksa Türkiye uluslararası konjonktürün rüzgarıyla savrulurken, sadece iktidarını mı korumaya çalışıyor? 
