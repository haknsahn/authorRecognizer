Birinci ağızdan dinledim. Yansıtıyorum... “Washingtonyönetimi Türkiye’yi nasıl görüyor?” 
ABD Dışişleri Bakanı Hillary Clinton’a bir albüm sunulmuş.
Bu albümde Türkiye’nin tamamını yansıtan 400 kent, ilçe, belde ve köyden fotoğraflar var.
Güneydoğu’dan Trakya’ya, Ege’den Doğu’ya,Karadeniz’den Akdeniz’e tüm bölgelerde çekilmiş görüntüler bunlar.
Hillary Clinton “o görüntülerin, Afganistan, Irak,Pakistan ve diğer bölgedeki Müslüman tüm ülkelerden hayli yüksek bir yaşam düzeyini ortaya koyduğu görüşünde...”
Washington ABD yönetimine göre, “Problemli olan Irak’tır, Afganistan’dır, Pakistan’dır. Üstelik bunlar arasında sadece Türkiye demokrasi standartları olan ülke.”
Hillary Clinton’ın “Türkiye bu haliyle diğer İslamülkelerine model olarak gösterilebilir görüşü” elbette Başkan Obama’ya da yansıtılmış olmalıdır.

Ilımlı İslam 
Dinlediklerinden çıkardığım sonuç ya da kelimelerin arasındaki şifre Washington’un “Ilımlı İslama dayalı demokrasi” modelinden şikâyetçi olmadığı yolunda...
Ve bir “netameli” soru daha:
“Ilımlı İslam, radikal İslama dönüşebilir mi? Türkiye daha keskin İslami platforma kayıyor mu?”
Çok ilginç bulduğum bir cevap:
“100 milyon nüfuslu İran’da cami sayısı 70 milyon nüfuslu Türkiye’nin sadece yüzde 60’ı kadar... Bu sayılara bakarak Türkiye’nin daha fazla radikalleşeceğini düşünemeyiz.”
Yani...
“Türkiye zaten limitine kadar yol almış, daha fazlası olmaz” kanısı olduğu anlaşılıyor.
Sonuç...
“ABD yönetiminin bugünkü Türkiye’de ılımlı İslam ve laik kapışmalarını pek de kafasına takmadığı” izlenimlerini almadım.

PKK sorunu
Böyle bir Türkiye’ye, PKK sorunu bağlamında ABD omuz veriyor mu?
ABD o konuda Türkiye’ye “yeteri kadar yakın, gereği kadar uzak...” 
Satır araları bana bu izlenimi verdi.
Kimse “PKK kartını” masaya sürüp oyuna sokmuyor.
Ama...
Elinde tutmaya da devam...
Yani...
PKK tehdidinin aşağılara çekilmesi... Evet...
Marjinalleştirilmesi? 
Silahın ötesinde “sivil” ve “demokratik” çözüm yollarının dağdan düze trafiğe açılmasını gerektiriyor.
Bu satırları PKK sorununda Türkiye’nin Washington / Beyaz Ev’in penceresinden nasıl görüldüğünü güncelleştirmek amacıyla yazdım.
Elbette sınırların ötesinden “dost dayanışması” beklentilerimiz var.
Ankara önemli mesafeler aldı.
Fakat... 
Çözüm gene de kendimizde.
 
SİNKAFLI POLİTİKA
Diyarbakır Büyükşehir Belediye Başkanı Osman Baydemir’in “sinkaflı politikası” sanıyorum ilk örnek.
Kuşkusuz gözaltılardan etkilenmiştir.
Daha önce de “gözaltılar” ve “tutuklamalar” yaşandı...
Hatta HEP milletvekilleri Meclis’ten alınarak hapishaneye götürüldüler.
Baydemir “sinkaflı” konuşmadı.
Zaten izlediğim kadarıyla üslubuna özen gösteren bir politikacı.
Peki, bu kez neden patladı?
Kapatılan DTP’nin eski ve yeni belediye başkanları hatta kendi yardımcısı da gözaltına alınırken sadece Baydemir’e dokunulmamış olması onu “farklı” konuma sokmuştur.
Devlet gözünde “uyumlu, zararsız” olarak sınıflandığı, şahinlerden, keskinlerden ayrı tutulduğu gibi bir imaj onu rahatsız etmiştir.
Ulusalcı ya da diğer ideolojik yapılanmalarda en büyük hakaret “işbirlikçi” gibi gösterilmektir. “İhanet” alçaklıktır.
Baydemir, gözaltına alınsaydı, tutuklansaydı, hatta mahkûm olsaydı kendini bu denli ağır yara almış hissetmeyecekti.
Zaten o nedenle geçmişe referans vererek, “Kendi değerlerine ihanet eden tek Kürt politikacı bulamayacaksınız. Şeyh Sait ve Seyit Rıza ihanete uğradı. Ama ondan sonrakiler ihanete uğramadı, uğramayacaktır, ihanet edilmiştir ama artık Kürt hareketinin de hiçbir ihaneti olmayacaktır” dedi.
Baydemir’in hassasiyetini anlamak mümkün ama tehlikeli bir kapıyı da aralamış oluyor.
Barışçı ve demokratik çözümlere yakın duran, silahların susmasından yana tavır koyan Kürt kanaat önderleri üzerlerinde bu söylemin ipoteğini hissedeceklerdir.
Oysa Kürt insanına ve gelecek nesillerine ihanet, “keskinleşmek, silah ve kan” mıdır yoksa “demokrasi, insan hakları, birlikte barış ve sevgi ortamında yaşamaya açılan yollar” mı?

