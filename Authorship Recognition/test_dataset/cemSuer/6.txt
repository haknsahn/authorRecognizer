Windows'larda standart bulunan Internet Explorer tarayıcısı yüzünden Microsoft ve Avrupa Birliği'nin arası bir hayli açılmıştı. Geçtiğimiz yıllarda Avrupa Komisyonu haksız rekabet nedeniyle, yazılım firması hakkında yasal işlem başlatmıştı. Komisyon, bu sürecin sonunda  Microsoft'tan Windows 7 kurulumu sırasında, kullanıcıların istediği tarayıcıları seçmelerini sağlayacak bir sistem geliştirmesini istemişti. Uzun süren müzakereler sonucunda iki kurum bu konuda bir süre önce anlaşmaya vardı. Internet Explorer'ın tahtan indirilme sürecinde geriye bir tek yazılım firmasının standart olarak sunacağı internet tarayıcılarını seçme işlemi kalmıştı.

Kullanıcılar yeni tarayıcılarını bu temsili ekrana benzeyen bir menüden seçecek
Nihayet Microsoft, tercihlerini yapıp Avrupa Komisyonu'nun beğenisine sundu. Firma bu yenilik için 12 tarayıcı programı seçti ve bunlar için özel bir ekran oluşturdu. Bundan sonra satılacak olan Windows 7 ve Vista'larda standart bulunacak olan ekran bir sonraki yamayla birlikte bu işletim sisteminin eski kullanıcılarının da hizmetine sunulacak. Internet Explorer'a tıkladığınız zaman otomatik olarak gelecek ekranda Chrome, Firefox, Opera, Safari gibi ünlü tarayıcılar başta olmak üzere 12 farklı seçenek bulunacak. Ayrıca buradan, programlar hakkında bilgi de alabileceksiniz. Şimdi herşey tatlıya bağlandı ve yazılım devi diğer taratıcıların önünü açtı. Ancak,  önümüzdeki beş yıl içerisinde, Microsoft bu anlaşmayı bozarsa Avrupa Komisyon'una ve diğer şirketlere rekor derecede tazminat ödemek zorunda kalacak.