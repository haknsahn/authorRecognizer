Mersin Edebiyat Ödülü Osman Şahin’e verildi


MERSİN Ticaret ve Sanayi Odası (MTSO) tarafından düzenlenen Mersin Kenti Edebiyat Ödülü’nün üçüncüsünü Osman Şahin kazandı.

Yazara ödülü bu akşam Mersin’de törenle verilecek.


Bu ödülü 2007 yılında Nezihe Meriç, 2008 yılında Tahsin Yücel almıştı.


Seçici kurul Özdemir İnce (Başkan), Dilek Doltaş, İpek Ongun, Hüseyin Ferhad ve Celâl Soycan’dan oluşuyor.


Ödül gerekçesini okuyalım:


“Toplumsal sorumluluk duygusunu tutkuyla yüklendiği öykü yazarlığında otantik bir Türkiye gerçekliği içinden evrensel gerçekliğe ulaştığı; açık ve aydınlık söyleyişiyle, törenin egzotik katmanlarını edebiyata açtığı; acı çekerek sevdiği güney/doğu insanımızı kendine özgü anlatım dehası, gerçekçi ve etkin bir edebiyat diliyle dramatize ettiği; Toroslar’ın bilinmeyen antik kentlerinin gizemli dünyasını epik, yalın ve masalsı bir söyleyişle çağdaş Türk edebiyatına taşıdığı; yurdunu yüreğinde taşıyan soy sanatçı kuşağının örnek bir temsilcisi olarak, Türkçenin bütün söyleyiş olanaklarını ulusal ve uluslararası edebiyat çevresine armağan ettiği ve ülkemizde edebiyat/sinema ilişkisindeki tarihsel sürecin en önemli yazarı olduğu için usta öykücü ve romancı  Osman Şahin’i oybirliğiyle ödüle değer bulmuştur.”

* * *


1940  yılında Mersin Arslanköy’de doğan Osman Şahin’in önemli edebiyat ödüllerinden bazıları şöyle:


1971 TRT Büyük Öykü Ödülü (Kırmızı YEL öyküsüyle), 1980 Nevzat Üstün Öykü Ödülü (Ağız İçinde Dil Gibi kitabıyla), 1992 Stockholm International Humanizm Ödülü (İsveççeye çevrilen  “Den Röda Vinden” kitabıyla), 1994 Sait Faik Öykü Ödülü (Selam Ateşleri kitabıyla), 1998 Yunus Nadi Öykü Ödülü (Mahşer kitabıyla), 1999 Antalya Film Festivali-Yaşam Boyu Onur Ödülü, 2003 Yunus Nadi Öykü Ödülü (Ölüm Oyunları kitabıyla), 2007 MTO, MESİAD&İçel Sanat Kulübü “Kraliçe ABA” Ödülü, 2007 Edebiyatçılar Derneği Onur Ödülü, 2009 8. İzmir Öykü Günleri Onur Konuğu.


Osman Şahin’in birçok yapıtı sinemaya da uyarlandı. Bazılarının adını okuduğunuzda, çok sevdiğiniz, beğendiğiniz Türk sinemasının önemli filmlerinden birçoğunun onun öykülerinden çekildiğini anımsayacaksınız.


Yağmurdan Sonra, 2008, Yönetmen: Faruk Turgut; Aşkın Kesişme Noktası, 1990, Yönetmen: Bilge Olgaç;

Zincir, 1987, Yönetmen: Korhan Yurtsever, Keriz, 1985, Yönetmen: Kartal Tibet; Züğürt Ağa, 1985, Yönetmen: Yavuz Turgul; Ayna, 1984, Yönetmen: Erden Kıral; Firar, 1984, Yönetmen: Şerif Gören, Adak, 1979, Yönetmen: Atıf Yılmaz; Kibar Feyzo, 1978, Yönetmen: Atıf Yılmaz; Fırat’ın Cinleri, 1977, Yönetmen: Korhan Yurtsever; Kızgın Toprak, 1973, Yönetmen: Feyzi Tuna.

Osman Şahin’in Kırmızı Yel’i benim hikâye seçkimin önemli örneklerinden biri olabilirdi.


Klarnetçi, onun tip çizmekteki ustalığını gösterir.


Bozkırda Vivaldi, Batı ile Doğu’nun buluşmasının duyarlı öyküsüdür.


Ağız İçinde Dil Gibi, etkileyici bir Anadolu tasviridir.


Geniş Bir Nehrin Akışı-Yaşar Kemal kitabı da, ünlü yazara özgün bir yaklaşımın etkileyici örneğidir.


Katuna’da Dokuz Ay romanını da Anadolu’da genç öğretmen kızların serüveni, yeni Anadolu’nun değişimini yansıtması açısından ilgi çekici buldum.


Köy konusu eskimedi, ancak anlatım tarzı değişti. Her kuşak yazar, iyi bir yazarsa Anadolu’yu yazdı, okundu ve okuttu.

* * *


GERÇEKÇİ edebiyatın okunması gereken yazarı Osman Şahin. Özellikle genç kuşağa salık veririm.