Dış siyaset bir “un çuvalı” gibi, tozudukça tozuyor bitmeyen yorumlarla

Başbakan Tayyip Bey’le, ABD Başkanı Barack Obama’nın Beyaz Saray’da buluşup, kardeş kardeş poz vermeleriyle, kardeş kardeş açıklamalar yapmaları; TV ekranlarını da, gazete manşetlerini de iyice şenlendirdi.

Kanalları, zaman zaman da değiştirerek, yorumları izlemeye çalışırken; “uzay çağı” ile en “reel” buluşma, araya giren reklamlarla oluyordu.

Emekli bir büyükelçi:
- Afganistan konusunda bir sorun çıkmaz derken, bir başka emekli büyükelçi de:
- Asıl sorun İran, dediği sırada...

Araya “Burjuva enternasyonalizmi”nin reklamları giriyordu:
- En iyi araba şu marka araba, en iyi araba bu marka araba...
- ...
- Şu marka bilgisayar, bu marka cep telefonu ile avucunuzun içine alın dünyayı...
- ...
- İşte size en iyi ısıtıcı...
- ...
- Sağlığa yararlı, dünyanın yediği fasulye bu fasulye...

Bir hayli uzun süren reklamların ardından, yine devam eden yorumlar:
- Türkiye-ABD ilişkilerinde, yeni bir dönemin başladığından söz etmenin anlamı yok...
- ABD, Irak’taki askerlerini çektikten sonra, Türkiye’nin önemi bir kat daha artıyor...

Bazı TV kanallarında ise, ya futbol, ya basketbol karşılaşmaları var; bazılarında da eğlence programları...

“Yer” küresi üstündeki 5 kıt’a; 200’ü aşkın “bayraklı, başkentli, ulusal marşlı” çeşit çeşit devletlere bölünmüş durumda.
7 milyar da insan yaşıyor “yer” küresi üstünde.
Bunlardan 4 milyarı yoksul, 1 milyarı da açlık sınırının altında ve her 6 dakikada bir çocuk ölmekte...

Mehmet Altan’dan başka, kimsenin ilgilenmediği bir başka tablo da şöyle:
1- Türkiye de dahil, 57 Müslüman ülke var “yer” küresi üstünde.
2- Hepsinin toplam nüfusu 1 milyar 600 milyon; dünya nüfusunun 4’de 1’i...
3- Dünya nüfusunun 4’de 1’ni oluşturan tüm Müslüman ülkelerin toplam üretimi; global üretimin yüzde 13’ü.
Yani efendim bir tek Almanya’nın gerçekleştirdiği üretim kadar.

Milyonlarca yoksul mu yoksul Müslüman; sağken dünya nimetlerinden yararlanma olanağından mahrum.
Onlar da, ancak öldükten sonra kutsal bir refaha kavuşmayı, kendi inançlarının yöntemleriyle hak etme gayretinde.

ABD ise global üretimin 3’de 1’ini gerçekleştirmekte. Ne var ki -Türkiye’dekiler de dahil- “yer” küresi üstünde yaşayan 4 milyar yoksul; modern teknolojinin gerçekleştirebileceği üretimi emebilecek bir piyasa oluşturmaktan yoksun.

Üretimlerine piyasa bulamayan işletmeler, kendilerini ya kısıtlıyor, ya banka faizlerini ödeyemeyip iflas bayrağını çekiyor ve işsizlik artıyor, bankalar kapanıyor, “küresel ekonomik bir kriz”; 5 kıtaya dağılmış 200 Devlet’i, iğneli bir fırçanın içinde çalkalamaya başlıyor.

1 milyar 600 milyonu bulan yoksul Müslümanlar; sağken dünya nimetlerinden yararlanabilecekleri bir “yaşam kalitesine” erişebilse...
Piyasalar genişlese ve modern teknolojiye dayalı üretimlerin önü tıkanmasa...

2 aileden birinin motorlu bir taşıt sahibi olduğu, 57 milyon cep telefonunun kullanıldığı, süperden süper marketlerin yaygınlaştığı, “burjuvalaşma sürecini” yaşayan bir Türkiye; hem Müslüman, hem de evrensel bir sınıf olan “burjuva enternasyonalizm”inin yeni bir halkası olarak; İslam âleminin de ağzının suyunun akacağı bir örneği gerçekleştiremez mi?

Ancak böyle bir değişimden, “egemenlik saltanatını” yitirecek kesimler de var; silah alımları, askeri harcamalar ve anlamsız savurganlıklarla yoksulluğa ve göçlere neden olan “yönetim kadroları”...

Türkiye de, şimdi böyle bir “değişim çalkantısı”nın içinde...
Bir yanda Beşiktaş’ın ünlü gökdelenleriyle; iğneden ipliğe, çoraptan bilgisayar modellerine her şeyin bulunduğu, hava limanları büyüklüğünde süper marketler; bir yanda kırmızı bayraklı tabutlar ve kurban bayramı manzaraları...

Ve bir de Ergenekon davası ile çift başlı yargı; “hukuk var mı, yok mu” tartışmaları...

Dilerim aldanırım ama, bendenizce 20-25 yıl daha sürer bu çalkantılı dönem; ABD Başkanı Barack Obama, Başbakan Tayyip Bey’le ne kadar kardeşçe görüşse de...

TV ekranlarında yorumcu tartışmalarının arasına giren reklamlar; küreselleşen bir dünyada, eski koşullanmalarından kurtulamamış olanlara Hayali’nin bir mısraını hatırlatıyor sanki:
 Şu mahiler ki (balıklar) derya içredir, deryayı bilmezler.

900 yıl önce yaşamış olan Ömer Hayyam da şöyle demişti:
Paramız yok ki bir güzel sevelim,
İçkimiz yok ki içip de haykıralım,
Demek günaha girmenin yolu yok,
aresiz kalkalım namaz kılalım.

Bu da 150 yıl önce yaşamış olan Ziya Paşa’dan bir beyit:
İç bade güzel sev var ise aklı şuurun
Dünya var imiş ya ki yok olmuş ne umurun

İşte köylülükle, burjuvazi arasındaki fark...