Naylon çöp poşeti

Milyonlarca insandan her biri için, o günkü “en zor şey...” değişik bir öcü.

Bir sabah gün doğmadan yataktan çıkıp, içeceğiniz ilk kahveyi hazırlamak için mutfağa girdiniz.
Elektrikli çaydanlığın sustasına basınca, içindeki suyu ısıtmaya başlıyor ve su kaynayınca da kendiliğinden kapatıyor sustasını.

Çaydanlığın sustasına bastınız, kısa bir süre sonra da su kaynadı ama susta kapanmadı.
Ve sustayı kapatmak için elinizi tam uzattığınızda...
Kısa devre yaparak patlayan çaydanlık ve kesiliveren elektrikler.

Televizyon da çalışmıyor, elektrikli ocaklar da, buzdolabı da, yazı masasının çevresindeki lambalar da...

Besbelli ana sigorta atmış ama ana sigorta en alt kattaki kapıcı dairesinin yanında.
Sizin daireye alt sigortanın hangisi olduğunu da bilmiyorsunuz.

Doğrusu en zor şey, yataktan kalkınca bir kahve bile içemeden, karanlıkta kalakalmak...

Bir de ABD Başkanı Obama’nın verdiği bir karar var; Taliban’ın saldırılarına karşı Afganistan’a 30 bin Amerikan askeri daha gönderilecek...
Ayrıca, NATO’nun ikinci büyük ordusuna sahip Türkiye’den de, biraz daha asker gönderilmesi isteniyor Afganistan’a...

Milliyet’in dünkü manşeti:
“OBAMA’YA REST” idi.
Öbür gün Washington’a uçacak olan Başbakan Tayyip Bey, elbet bu konuyu da konuşacak ABD Başkanı Obama ile...

Açık oturumlardaki siyasal yorumcular:
- “Türkiye için en zor şey...” diye başlıyorlar konuşmalarına.

Nedense hiç kimse de, ABD’de zorunlu askerlik bulunmadığından söz etmiyor.
ABD’li gençler, şayet kendileri isterlerse, bir “anlaşma” karşılığında asker oluyorlar.

Türkiye için “en zor şey...” ile; Türkiye’de yaşayan milyonlarca insanın her biri için “en zor şey...” birbirinden o kadar ayrı ki...

Böylesine büyük bir ayrılığın nedeni de; “Türkiye” diye, Türkiye’de yaşayan milyonlarca insana değil, “ülkeyi yönetenler”e denmesi...

NATO’ya hemen kabulümüzün bir nedeni de, askere alınmış köylü çocuklarının; Kore’sinden, Somali’sine, Afganistan’ına kadar NATO’nun her gerek gördüğü yere, çok kolay ve bol miktarda gönderilebilir olmasıydı.
Ve içerde bu konuyu şeffaflaştırmak yasaktı.

Ayrıca Hollywood, dünyadaki silah kaçakçılığı ile ilgili, Türkiye’yi de içine alan ve önemli bir bölümü Türkiye’de geçen “The INTERNATIONAL-ULUSLARARASI” adlı bir film yapmıştı.
Clive Owen ile Naomi Watts oynuyordu başrollerini.

O filmde silahları kimler alıyor, kimler satıyor, kimler aracılık ediyor, paraları kimler kazanıyor hepsi vardı.

Kadıköy Çarşı’sında karşılaştığımız sevgili dostlar arasında ise, hiç bir yerleri ağrımadığı için “gövdeleri”ni unutmuş olanlar da vardı; sırtları, yahut bacakları ağrıdığı için kendilerine, -vaktiyle unuttukları- “gövdeleri”ni, “ben de varım” diye hatırlatanlar da...

“Devletler” için de denir ki:
- Şayet sağlıklıysalar, kendilerini hiç hatırlatmazlar vatandaşlarına.

Eski bir espriye göre de; bir garsonla, bir devletin görüntüsü ters orantılıdır.
Bir garson, müşterilere göründüğü oranda başarılı bir hizmet elemanıdır; “devlet” ise, kendini hiç belli etmediği oranda...

Bizde ise “devlet” nerelerde kendini belli ediyor, nerelerde etmiyor, kestirmek zor.

Örneğin her saat başı 14 kişi artan İstanbul nüfusu; “yasaması, yürütmesi, yargısıyla”, Devlet’in çarklarındaki bir bozukluğu mu kanıtlıyor; yoksa çarkların, vatandaşlar yerine, üst düzey yönetici takımın çıkarları lehine döndüğünü mü?

Şöyle güçlüyüz, böyle büyüğüz, şanlı tarihimiz, kahraman atalarımız, hepsi tamam da...
Bir de yer yer atılan molotofkokteylleri, saldırılarda kullanılan havai fişekleri ve çöp bidonlarından kurulan barikatlarla, “kaotik” olduğu söylenen durumlar var...

Sabah kalkar kalkmaz, “en zor şey...” elektriksiz kalmak olduğunda...

H1N1 gribiyle çıkan ateşler de, “en zor şeyin, terleye titreye gövdenin kendisini hatırlatması olduğunu” kanıtladığında...

Ankara için de “en zor şey...”in, Tahran konusu olduğu akla gelir mi?

Acaba Afganistan’a, bizde adı darbeciye çıkmış generallerden gönderilse...
Onlar örgütleseler bombaların nerelere gömüleceğini ve nerelerde ne zaman patlatılacağını...
Taliban’la El Kaide ve Bin Ladin pısarlar mıydı, pısmazlar mıydı?

Tabii bir de, Taliban’la yandaşlarının kullandıkları silahları, hangi parayla nerelerden buldukları sorusu var; ABD Başkanı Obama, biliyordur bu kaynakları ama herhalde Başbakan Tayyip Bey’le özel konuşmasında değinmeyecektir bu soruna...

En zor şey, okuma-yazma oranının çok düşük olduğu çalkantılı bir Şark panayırında; kimlerin hangi kahırlar içinde kavrulduğunu görmene rağmen, hiçbir şey yapamamak ve yazdığın yazıyı gazeteye geçtikten sonra da, kâğıt sepetindeki naylon çöp poşetinin içine atmak.

Neyse ki bu sabah ilk kahveyi rahat içtik...