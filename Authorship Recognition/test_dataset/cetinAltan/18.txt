Fındık, fıstık, fasulye...

Dünkü Hürriyet gazetesi “ekonomi” sayfasında, Dubai Şeyhi’nin halka yaptığı çağrıyı, 8 sütunluk bir haber başlığı yapmıştı:
“Çok çalışın, kendinizden verin, Allah ödülsüz bırakmaz”

Aklıma ünlü bir mizah yazarının, çarpıcı bir cümlesi geldi:
- Çalışanlar değil, çalıştıranlar kazanır.

Kimse kusura kalmasın ama, bendenize çok itici, çok sevimsiz görünen bir sözcüktür “çalışmak” fiili...

Okullarda öğretmenler bağırır:
- Çalışın, diye.

Evlerde annelerle babalar, çatık kaşlarla dikilirler çocuklarının başına:
- Çalış çalış, diye.

Ustaları, çıraklarını azarlar:
- Hadi durma, başla çalışmaya, diye.

Ev hanımları komşularına dert yanar:
- Bugün iyice yoruldum, çok çalıştım, diye.

Dubai Şeyhi ile, Nişantaşı’ndaki, yahut Bağdat Caddesi’ndeki bir “cafeteria”da otursaydık da, kendisiyle yarenlik ederken sorsaydım:
- Çalışmak nedir, diye?
Acaba ne yanıt verirdi?

Ne dersiniz, “çalışmak” kavramının dört dörtlük bir tanımlamasını yapabilir miydi?

Kim bilir belki de yapar ve şöyle derdi:
- Çalışmak, belirli bir uğraş, yahut meslek alanında; o alanla ilgili bir donanım sonucu kişinin; gövdesel, yahut beyinsel enerjisini somuta dönüştürmesidir.

Bir duvar işçisinin tuğlalarla, taşlarla bir duvarı örerken harcadığı enerji gibi...

Bir diş doktorunun, çürük bir dişi doldururken harcadığı enerji gibi...

Bir yazı adamının, sayfaları dolduran satırlarla, yazı yazarken, harcadığı enerji gibi...

Dubai Şeyhi, acaba Türkiye’de siyasal bir parti lideri olsaydı, nasıl nutuk söylerdi; ya da Almanya’da bir parti lideri olsaydı?
Veya “National Geographic”in bir araştırmacısı olsa neler yapardı?

Türkiye’de hala daha, iş ararken kendisine:
- Ne iş yapıyorsun sen, diye soranlara:
- Her işi yaparım abi, diyenler; hiç de az değil.

Rahmetli annem ise, çalışanları küçümseyerek onlara acır ve:
- Elde yok, başta yok; çalışmayıp ta ne yapsın, derdi.

Jean-Paul Sartre’ın sözü ise, her gencin gönlünde bayraklaşması gereken bir söz:
- En büyük tembellik, sevdiğin işi yapmaktır.

Polonezköy’ün arka tarafındaki tepemsi bir yerde, toplanmış sokak köpeklerinin getirildiği “sözde” bir “köpek bakım evi” var; tellerle çevrilmiş ufarak bir alanda sıskası çıkmış, perişan köpekler dolaşıyor.

Lenin İhtilali sırasında Türkiye’ye kaçmış “Beyaz Ruslar” denilen, burjuva sınıfı takımından eski bir Rus ailesinin İstanbul doğumlu kızı madam Anna; köpek bakım evinden “Golden Retriever” cinsi bir köpek almış, adı Fındık...

Bir de bizim Köyceğiz’deki küçük bahçeye, tohumu rüzgârlarla gelmiş ve topraktan mini minicik çıkmış, bir çınar filizi vardı.
Çınar filizini birkaç yıl saksıda büyüttükten sonra, “İki Tepe Arası”nda özel bir moteli bulunan Kamer Hanım’a götürüp, onun bahçesine dikmiştik...
Çınarın boyu şimdi 6-7 metre, yaprakları koskocaman çınar yaprağı, gövdesi de kalınlaşıyor. 800 yıllık bir ömrü de var ama...

Elektrifikasyonla ilgili AYDEM şirketi, Kamer Hanım’ın bahçesinden ve bizim çınarın dalları kıyısından bir elektrik teli çekmişti, Kamer Hanım’ın biraz daha ilerdeki komşusuna.

Zavallı çınarcık fena bozulmuştu o elektrik telinden ve dallarını başka yönlere doğru kamburlaştırmaya çalışmıştı.

Neyse ki AYDEM’in anlayışlı yöneticileri, çınarın sıkıntısını öğrenince, kaldırdılar yanından geçen teli.

Kamer Hanım’ın da “Golden Retriever” cinsi bir köpeği var, adı da Şıra...

Şıra’nın özelliği, fotoğraf çekilirken, makineyi görünce; hemen özel köşesi sayılan alçakça bir masanın üstüne çıkıp poz vermek.
Kamer Hanım’ın müşterileri de çok sevmişler Şıra’yı ve o da alışmış fotoğrafı çekilirken masasına çıkıp poz vermeye.

Dubai Şeyhi’nin elbet ne Fındık’tan haberi var, ne Şıra’dan...
Fıstıklara gelince...
Çeşit çeşit anlamlara gelen “fıstık”ların da, çalıştıklarında; ödüllerini Allah mı veriyor acaba?

Çalışın çalışın çalışın...
Havuç renkli uzun resmi yelekleriyle belediye işçileri de çalışmışlar, sonra da bir apartman girişindeki küçücük alanda karşılıklı toplanarak, elleriyle önlerindeki sahanlardan kuru fasulyelerini yemeye başlamışlardı.
Herhalde onlara da Allah, böyle veriyordu ödüllerini.

Dubai Şeyhi ile bir “cafeteria”da yarenlik etsek, kendisine:
- “Para”nın da, bir enerji görüntüsü olduğunu söylerdim; tıpkı sular ve petroller gibi, güneşler gibi, yıldızlar gibi, çınar gibi, fındıklar gibi, fıstıklar gibi, fasulyeler gibi, yıldırımlar gibi, yosunlar gibi, insanlar gibi...

“Yer” küresi üstünde yaşayan 7 milyar insandan 4 milyarı yoksul, 1 milyarı da açlık sınırının altındaysa; “enerji” dağılımında bir aksaklık var demektir; silahlara harcanan paralar, saltanatlı bir egemenlik için yapılan savurganlıklar; politikacıların, çalışırken harcanan enerjiler karşılığı ödülleri, Allah’a bırakmaları gibi...

Ve bütün bu aksaklıkların, yamuklukların, martavalların da bedeli “Küresel Ekonomik Kriz” olarak boy gösteriyordu.

Bizim yavrumuz da sayılabilecek, gencecik çınar da boş veriyordu krize, şu sırada Göztepe damları üstünde uçuşan martılarla kargalar da...

Ne diyelim, darısı Dubai Şeyhi’nin başına...