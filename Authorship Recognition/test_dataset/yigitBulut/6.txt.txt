2007 yılını da “sıcak paraya” hizmet ederek geçirdik...
2007 yılı da, 2001 krizi sonrası küresel sermayenin temsilcisi Derviş’in koyduğu kurallara uygun geçti. Kural 
çok basitti; ne olursa olsun; çalış, didin, borcunu öde ve asla “bu borcunu ödemek uğruna” varlığını ertelediğin 
bu yapının dışına çıkmayı düşünme! Yılda 40-55 milyar dolar arasında bir varlığı her yıl “faiz” adı altında 
“sahiplere” aktar! Bu da yetmez ise “varlıklarını” yok pahasına “özelleştirme” adı altında devret!

Sevgili dostlar, yılın son yazısında çok kısa ve net bir şekilde “Türkiye’nin içine düşürüldüğü” tuzağa sert 
bir vurgu yapmak ve “bu döngüden kurtulamadığımız” sürece daha kaç yıl geçerse geçsin “ülke olarak hiçbir yere 
gelemeyeceğimizi” belirtmek istiyorum.

“Yılın son günü yazacak başka bir yazı bulamadın mı” diyebilirsiniz! İnanın bana “çocuğunuza” bu sene de söz 
verip alamadıklarınızı “aslında faiz olarak” sahiplere ödediniz! Bu çarkı gördükçe “yazacak başka yazı” bulamadım!

Yılın son gününde “asla ama asla unutmamamız” gereken gerçeklere gelince;

1- 2001 Şubat krizi öncesinde “Merkez Bankası” tarafından kontrol edilen kur, Derviş sistemi içinde sıcak 
para tarafından kontrol edilir hale geldi. 2000-2001 arasında kuru, Merkez Bankamıza kontrol ettirerek, kârını 
“en üst noktasına” getiren sıcak para, 2001-2007 arasında kuru doğrudan etmeye başladı. Bu sistem “çalışırken”, 
“Pakistan’ın bile” dolar bazında yüzde 6.5 ile borçlandığı bir yapıda hatta iki haneli “borçlanmanın” dünya 
üzerinde kalmadığı son 5 yılda, Türkiye, YTL bazında yüzde 20 ortalama üstünde borçlandı. Düşen kuru da dikkate 
alırsak, dolar bazında yıllık yüzde 30-36 üzerinde net kar borç verene transfer edildi!

2- “Sürdürülebilir borç dinamiği” Türkiye’nin “başına geçirilmiş” bir çuval ve içinde bulunduğumuz durum, 
daha doğrusu “sürdürme” adı altında ödediğimiz “faiz”, dünyada eşi benzeri olmayan ve “ne ülke riski, ne de 
başka bir finansal gerçekle” açıklanabilecek bir durum!

3- Peki bu “döngüyü” Türk Halkı “ne uğruna” sürdürüyor? 2004 yılında ödediğimiz bir yıllık faiz tam 52 milyar 
dolar veya 70 katrilyon. “Konsolide bütçenin” tam yarısı. Bir ülke düşünün insanları çalışıyor, çabalıyor daha 
yolun başında “bütçesinin yarısını” dünya genelindeki “5.000’den az gerçek-tüzel kişiye” faiz diye aktarıyor. 
Esarete bakın! Daha doğrusu kurulan sistemin, kuran adına “mükemmelliğine”! Bu ülkenin tamamını zincire vurup 
“köle” olarak çalıştırsanız; 52 milyar dolar kazanamazsınız!

4- Bir ülkede “yerel para birimi üzerinden dünyanın en yüksek faizi ödeniyorsa ve o ülkede dolar kuru da aynı 
dönemde aşağı gidiyorsa”; orada sadece yerel para birimi cinsinden “yüksek” değil, dolar bazında “katlamalı” bir 
faiz ödeniyor demektir. Dışarıdan giren para “dünyada matematiksel benzeri” olmayan bir getiri elde ederken, 
düşen kurun yarattığı “kur farkı” ile bu getiri “inanılmaz” boyutlara ulaşır. Aradaki fark o ülkenin halkının 
“çoluğuna, çocuğuna bırakacağı” varlıklarını “sıcak efendilere” teslim ettiği bir yapıdan karşılanır! Halk 
çalışır, birileri de yer!

Sonuç: 2007 yılını geride bırakırken geriye dönüp baktığımda sadece şunu görüyorum; bir ekonomik “tetikçinin” 
Türkiye’ye gönderilmesi ile başlayan “döngü” içinde Türkiye, son 6 yıl içinde, tarihinde görmediği bir “finansal 
sömürüye” maruz kaldı. Bu sömürünün “gerektirdiği” kaynağı bulmak için bu ülke “Cumhuriyet tarihinin yarattığı
 bütün kamu değerlerini” satmak zorunda kaldı. İnsanlarımız yıllarca çalışıp ürettikleri katma değerin her sene 
yarısını daha yolun başında “bu tuzağı” kuranlara “faiz” adı altında aktardılar. 2007 yılı da “bu düzenin” , 
özellikle “sıcak paranın” faiz-kur farkı alanında “rekor getiri” elde ettiği bir yıl olarak tarihe geçti! 
Hayallerimiz “başka bahara” kalırken, birikimlerimiz ve Cumhuriyet tarihinde yarattığımız değerler, “küresel 
baronların” kasalarına aktı! 2007 kayıp bir yıldı, biraz daha kanımızı emdiler!

Son söz: “Sürdürülebilir borç dinamiği” ülkelerin “başına geçirilmiş” çuvaldır. Ülke halkları “çalışır, didinir” 
ve “kendine harcaması gereken kaynakları” bu sistemin kurucularına aktarırlar. Sürdürülebilir borç dinamiği içinde 
kalmak; “varlığı” ertelemek ve “sadece aman sistem patlamasın” kaygısı içinde “sadece sahiplere hizmet” etmektir. 
Türkiye bu “gömleği” yırtıp, üreten-kazanan-kendi emeği ile yarattığını tüketen bir sisteme sahip olmadıkça “daha 
çok kayıp” yılları geride bırakırız! Hepinize “mutlu” yıllar!

Not: Bu yazıda geçen detayların bazılarını daha önce sizlere aktarmıştım. Bugün yılın son günü ve içinde 
bulunduğumuz ruh halinden yararlanarak, bu acı gerçekleri bir kez daha önünüze koymak istedim. İnanın bana 
“bizi inanılmaz soyuyorlar”!