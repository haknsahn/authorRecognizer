Bu ülke, bu ‘boyunduruktan’ kurtulmalı...
Önümde notlar var, 2007 yılının ilk günlerinde not almışım. Bir bölümün altını çizmiş ve iki ünlem koymuşum. 
Babacan’ın Vatan’da çıkan 2007’nin ilk röportajı. Aynen şöyle diyor Babacan; “AB ile yola devam, yeni reform 
paketleri yolda”...

Bugün 2008’in ilk günü, geride bıraktığımız 365 günde “AB ile yola devamı” bırakın, Türkiye lehine geride 
bırakılmış bir santimlik mesafe bile yok! Yine sadece bizden gitmiş. Gümrük Birliği “varlıklarımızı” emerken, 
vatandaşlarımız “yine olmayan Avrupa Birliği” projemiz hayaliyle konsolosluk kapılarında “ziyan” olmuşlar.

Sevgili dostlar, 2008 yılı için “ülken adına en çok ne istiyorsun” derseniz, cevabım hazır; sıcak para tabanlı 
illüzyondan yani “finansal” boyunduruktan kurtulup gerçeği görmemiz ve bize pazarlanan “yalan” Avrupa Birliği
 “projesinden” bir an önce kopmamız...

Detaylara gelince...

Yukarıdaki notları aldığım dönemde yani 2007’nin ilk günlerinde; 1960’larda ilk imzayı attığımızda ‘ortada bile 
olmayan ülkeler, ‘şartsız’ tam üye olurken, biz hâlâ’ kapıda sürünüyoruz... Onu da bırakın 2007 Ocak ile 2008 
Ocak arasında “nokta kadar” ilerleme yok hatta “gerileme” var...

Nasıl mı ? Hemen arz edeyim;

1- İçeride Babacan tarafından her fırsatta başladığı iddia edilen ama asla başlamayan müzakereler 2007’ye 
girmeden resmi olarak askıya alındı. Hâlâ askıda!

2- AB ile müzakereler, “sözde” 2006 başında başladı. Tarama süreci ve müzakere süreci kamuoyunda birbirine 
karıştı. Hâlâ müzakere edilmiş ve Türkiye’nin, AB standartlarına uyduğuna dair “onaylanmış” tek bir başlık 
dahi yok. Hatırlatayım; başladı dendiğinden bugüne en az 24 ay geçti!

3- Askıya alınan başlıklar: “malların serbest dolaşımı, taşımacılık, Gümrük Birliği, tarım, balıkçılık, dış 
ilişkiler, mali hizmetler ve iş kurma hakkı”...

4- Bu başlıkların çok büyük önemi var. Bu başlıkları çıkardığınızda tam üyelik süreci Chirac’ın ortaya attığı
 imtiyazlı üyelik sürecine dönüşüyor. Sarkozy’nin yeni tezi Chirac’ın projesinden de “kötü.”

5- Şöyle bir karar daha alındı: “Hangi başlık açılırsa açılsın, Türkler Rum tarafını Kıbrıs olarak tescil etmez 
ise, o başlık kapanmaz.” AB aynı kararla Türkiye’nin limanlarını açıp açmayacağına dair gözlem süresi koyuyor ve 
2007, 2008, 2009 yıllarında rapor yazılacağını belirtiyor. Bunun anlamı çok açık; 3 yıllık bir süre için en azından
 “ilerleme” yok.

Sonuç 1: Bir kez daha yazacağım hatta gerçeği herkes görene kadar yazmaktan asla vazgeçmeyeceğim; bana göre 
Türkiye’nin “gerçekten AB süreci” yok... Hiçbir zaman “olmadı”... Ve asla olmayacak... Son 3 yılda yaşananlar 
ile “yokluğu” da kesinleşti...

Sonuç 2: Türkiye’nin içine girdiği AB süreci “bir devin beynine sıkılan ilaçla uyuşturulmasından” başka bir 
şey değil. Avrupa, Türkiye’den her istediğini alıyor ve karşılığında hiçbir şey vermeden bizi uyuşturuyor... 
Bir Türk vatandaşı olarak tek bir temennim var; bu ilaçtan bir an önce kurtulmalı ve yeni yılda yeni senaryoları 
sorgulamalıyız...

Son söz: Üzerinde yaşadığımız topraklar hiçbir zaman Avrupa’nın parçası olmadı. Avrupa ile bu topraklar arasında, 
üzerinde hangi medeniyet olursa olsun, her zaman “iktidar” kavgası oldu. M.S. 196 yılında, bölgenin ve Anadolu 
uzantısının en önemli yönetim merkezi olan bugünün “İstanbul coğrafyası”, Roma İmparatorluğu’nun eline geçti. 
330 yılında Konstantin, bölgeyi Roma İmparatorluğu’nun ikinci başkenti ilan etti. 395 yılı ve sonrasına yani Roma 
yıkılana kadar, İstanbul ve Roma arasında iktidar kavgası devam etti. Detaya lütfen dikkat edelim; bölge Doğu 
Roma’nın değil “Roma İmparatorluğu’nun iki başkentinden” biri... Kavga daha sonra “din” başlığı altında “kiliseler” arasında devam etti. 
Roma’dan gelen Papa’nın temsilcileri 1054 yılında “Ayasofya’ya” gelerek İstanbul Kilisesi’ni “aforoz” ettiler. Verdikleri mesaj çok açıktı;
 yönetim Roma’dan yapılır... İstanbul bölgesi ve Anadolu bizim elimize geçtikten sonra da durum değişmedi. Avrupa ile bu topraklar arasındaki
 mücadele Osmanlı dönemi ve Cumhuriyet Türkiyemiz’de de devam etti... Artık bir detayı anlamalıyız; bu topraklar Avrupa’nın bir parçası olamaz...
Avrupa’nın ancak ve ancak “rakibi”, “antitezi” olabilir... Ne olur uyanalım!
