Üniversite ve bilim zihniyeti

KAYSERİ Erciyes Üniversitesi’nin düzenlediği “Üniversite Sorunları ve Çözüm Yolları” konulu paneli izliyorum. Üniversite dünyanın her yerinde dinamik ve karmaşık bir konu... Dün doğru olan modeller bugün yanlış olabiliyor.

Çağımızdaki genel gidiş üniversitelerin YÖK gibi merkeziyetçi üst kurumlar ve ‘seçilmiş’ mutlak yetkili rektörler tarafından değil, daha çok mütevelli heyetlerce, liyakat esasına göre yönetilmesi yönündedir.

Model ne olursa olsun, önemli olan üniversitenin bilim üreten “araştırma kurumları” olabilmesidir.

Panelde TÜBİTAK Başkan Vekili Prof. Ömer Ziya Cebeci’nin verdiği rakamlar önemli:

- Dünyada bilimsel araştırma ve geliştirmelere (Ar-Ge) ayrılan pay ortalaması, dünya GSMH’sinin yüzde 1.7’sidir. Türkiye’de bu oran on yıl önce binde 3 civarındaydı, son zamanlarda binde 7’ye çıktı. Avrupa ortalaması ise yüzde 1.77’dir!

ABD, Uzakdoğu ve Hindistan’da işte onun için Tony Blair, “Avrupa gelecekte Hindistan ve Çin’in gerisinde kalacak!” diye feryat etmişti!

Yarınki dünyayı bu oranlar şekillendirecek!

Bilim kaplanları

Erciyes Üniversitesi Rektörü Prof. Fahrettin Keleştemur, en başarılı rektörlerimizden biridir. Evvela bilim adamı olarak kendisi, dünyada en çok bilimsel makalesi yayımlanan, bilimsel toplantılara tebliğ sunması için çağrılan ve bilimsel kuruluşlara yönetici seçilen az sayıdaki bilim adamlarımız arasındadır.

Birikimini, üniversitesini geliştirmek için kullanıyor:

Dünyaca makbul bilimsel yayınlarda makalesi çıkan, bilimsel toplantılara konuşmacı olarak davet edilen, bilimsel kuruluşlara yönetici seçilen öğretim üyelerine yüksek miktarda para ödülü veriyor. Erciyes Üniversitesi, en çok bilimsel yayın yapan birkaç üniversitemiz arasındadır.

Kayserili işadamlarını motive etmiş. Birçok fakülte ve sosyal tesis binası ile laboratuvarı Kayserili zenginlere bağış olarak yaptırmış, onur belgesi olarak da adlarını vermiş.

Bu şekilde sağladığı yatırım 100 milyon doları aşıyor!

Yeni geliştirdiği bir model de şu: Yurtdışına bilim adamı göndermek gerekiyor ama para mı yok? Bu masrafları, vakıf yoluyla, Kayserili işadamlarına karşılattırıyor!

Ve, Rektör Prof. Keleştemur’un iddialı hedefleri var:

- Erciyes Üniversitesi’nin 2015 yılında dünyadaki 500 üniversite arasına, cumhuriyetin yüzüncü yıldönümü 2023 yılında da dünyadaki 200 üniversite arasına girmesi!

Bilgi, yenilik, buluş, başarı hırsı; bravo! Anadolu’dan “bilim kaplanları” da yükseliyor!

Ezeli dert: Ezber

Ben konuşmamda “bilim zihniyeti” üzerinde durdum. Prof. Ernst Hirsch’in, 1939’da toplanan ilk Maarif Şûrası’ndaki sözlerini aktardım:

- Türklerin eğitimde iki büyük kusuru var: Üniversiteyi yüksek lise sanıyorlar... Ve, Türkler öğrenmeyi ezberlemek sanıyorlar, araştırma zihniyeti çok zayıf...

Bugün çok mu farklıyız?!

Konuşmamda ezberciliğin Medrese’ye uzanan köklerini, modern zamanlarda da ideolojilerin nasıl “ezber” yaratıp yeni bilgilere kafaları kapattığını anlattım.

Mete Tunçay’ın “Bizde bütün akımlar dogmatiktir” sözünü hatırlattım.

Yarınki dünyayı her zamankinden fazla “bilimsel araştırma” belirleyecekse artık ezberlerimizin prangalarından kurtulup “araştırma”ya kafalarımızı açmak gerekmiyor mu?

Bu da ancak hür düşünceyle, hür ve rekabetçi üniversiteyle mümkün olur.