 Silahlı saldırıda ölen Cihan Hayırsevener'in kızı Gaye de babası gibi gazeteci. Gaye: Babam "100 yaşına kadar yaşayacağım" diyordu. Seneye emekli olacak, bir karavan alıp annemle gezecekti
Bandırma'da 51 yaşında öldürülen gazeteci Cihan Hayırsevener'in kızı Gaye Clifford da genç bir gazeteci. İngiltere'de yüksek lisans yaparken tanıştığı Amerikalı meslektaşı Daniel Cilfford'la 6 ay önce İstanbul'da evlenmişler. Keder yüklü konuşup anlatıyor bana yaşadıklarını:

KANLAR İÇİNDE: Babam Daniel'i çok sevdi, ona 'Aslan damat' diyordu. En büyük arzusu bizim yavrumuzu görmek, torununu kucaklamaktı. Ona bu müjdeyi verecektik, nasip olmadı. Televizyonda babamın meydanın ortasında kanlar içinde 'Ambulans... Ambulans bulun!" diye bağırdığını izledik. Kardeşim askerdeydi. Kışlada akşam haberlerinde seyretmiş olayı, durumunu düşünebiliyor musunuz?

KARAVAN ALACAKTI: En son bayram ertesi hepimizi bir araya topladı. Güldük eğlendik. Babaannem 85 yaşında ve son derece sağlıklı. Babam da '100 yaşına kadar yaşayacağım' diyordu. Seneye emekli olacak, bir karavan alıp annemi Mardin'e, Hasankeyf'e, Trabzon'a, Ziganalar'a, Toroslar'a götürecekti. Kardeşimin yemin törenine gidip geleceklerdi. Annem 'oğlunu üniformalı olarak göremedi' diyor. Annem babam da çekirdekten gazeteciydi. Annem pikaj montaj servisinde şef, babam da sayfa editörüyken tanışmışlar. Hayatımda birbirine bu kadar düşkün, saygılı ve aşık bir çift daha görmemiştim.

BELEDİYE OTOBÜSÜNE BİNERDİ: Beni ve kardeşimi de gazeteci yaptılar. Büyük medya dergi gruplarında reklam pazarlama servislerinde şef olarak çalışıyordum. Kardeşim de babamın yanında sayfa sekreterliği yapıyordu. Çok tehdit almış ama bize hiç hissettirmedi. Bu cinayeti azmettirme ihtimali olanlar zaten ortada. Tetikçiyi yakalamışlar ama bu hiçbir şey! Arkasındaki karanlık güçleri bulsunlar. Babama 'mesleğini çıkarlarına alet etti' diye iftira atıyorlar. Belediye otobüsü kullanan bir adamdı o. Bankalara yığınla kredi borcu var. Krizden dolayı ben de işsizim. 1 oda 1 salon küçücük kira evinde oturuyoruz. Şimdi annemi de yanıma alacağız. Paramız pulumuz olsa böyle mi yaşarız?" 