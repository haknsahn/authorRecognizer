‘Sözünüzü balla kestim’ deyimi, keşke unutulmasaydı

Türkiye yüzeyinde yaşayan 16 milyon aileden, yüzde kaçının “yılbaşı gecesini” şen şakrak, içkili danslı bir cümbüş içinde geçireceğini tahmin etmek bile zor.
Sanırım ki çoğunluk, TV kanallarındaki eğlence programlarını izleyerek geçirecek...

Yılbaşlarına nerdeyse 1 ay öncesinden, dallarına takılmış rengârenk küçük ampullerin yanıp söndüğü çam ağaçlarıyla hazırlanan mağazalar ve evler...

40 bin mezra, 32 bin köy ve 3200 belediyeden hangilerinde; 2010 yılına öpücükler göndermeye başlayan, böylesi bir şenlik manzaraları canlanmakta acaba?

Karnınızı sadece ağrıdığı zaman hatırlarsınız; sırtınızı, başınızı, omuzlarınızı da öyle...

Vatanı, milleti, devleti hatırlamadığınız zaman da; bir saatin çarklarına benzeyen “parlamentosu”, “yargısı”, “bakanlıkları”, “ belediyeleriyle” çeşitli kamu kuruluşları, tıkır tıkır sağlıklı çalışıyor demektir.

Ne aklınıza elektrik kesintisi gelir, ne trafik tıkanıklığı, ne yolları caddeleri sellerin basacağı, ne de açılmış bir davanın 30 yıl süreceği ile hastanelerde gerekli donanımın bulunamayacağı...

Yılbaşı gecesi bizim Boğaz kıyılarıyla Adalar’da, kimler hatırlayacak Afganistan’da, Pakistan’da, Irak’ta, Cudi ve Gabar dağlarında neler olup bittiğini?

Oysa bütün insanlar; Japonu, İngilizi, kendi karışlarıyla “8.5 karıştır”.
Doğa’nın sağladığı garip bir eşitlik ve gövdesel bir denklemdir bu...

Geçenlerde, lokantası da olan ve 3 kuşak boyu aşçılığı da sürdürmüş bulunan bir dosta söyledim bunu:
- Senin, dedim; kendi karışınla boyun 8.5 karıştır.

Önce şaka yapıyorum sandı; sonra da dayanamayıp eğildi ve ayaklarından başlayarak karışladı vücudunu; tam 8.5 karış çıktı.

Araba koltuklarının, dişçi koltuklarının, merdiven basamaklarının “ergonomik” olması nasıl sağlanıyor?
İnsan vücudundaki eklemlerin gösterdiği, ortak bir eşitlik oranına göre sağlanıyor.

Bir merdiven basamağının yüksekliği 16 cm, genişliği de 22 cm olduğunda; çok daha rahat çıkılıp inilir o merdiven.

Elbet de minare merdivenlerinin “ergonomik” olması mümkün değildi.
Hoparlörlü ezan döneminden önce, ezanı minare şerefelerine çıkarak müezzinlerin okuduğu dönemlerde; yaşlanan müezzinler, şerefelere çıkıp ezan okumaktan vazgeçer, “mevlithan”lığa başlarlardı.

Yılbaşına şurada 2 haftadan az kaldı.
Her yıl aralık ayının ortasına doğru Eczacıbaşı firmasının, Şakir’in katkısıyla da evrensellik düzeyi adeta kutsallaşmış “kültür ve sanat” havuzundan; fayans üstüne özel bazı “ tablo röprodüksiyonları” ile “fotoğraf albümleri” yeni yıl armağanı olarak gelir dostlara...

Şimdi önümde duruyor yeni gelen “İstanbul İstanbul” adlı fotoğraf sanatının, salt İstanbul’da yaratılmış muhteşem albümü...

Vatanın, milletin, devletin; neredeyse bir göz tikiyle, bir bağırsak enfeksiyonuna dönüştüğü bir diyarda; fotoğraf sanatının böylesine evrensel bir yaratıcılık zirvesi göstermesi, siyasal nutuk bataklığının çok ötesinde...

Önceki gün, Caddebostan İskele Caddesi’nin Bağdat Caddesi’ne yaklaştığı yerdeki Horoz Mustafa’nın dükkânına uğradık...

Tavanlardan sarkan yüzlerce zincirin üstünde binlerce, hayır on binlerce, hayır yüz binlerce -aklın almayacağı türden- değişik takılar, çakılar, küçücük asma kilitler, ufacık resim çerçeveleri, nazarlıklar, kol düğmeleri, rozetler, cep saatleri, kırmızı kalp biçimi aşk simgeleri vs...

Doğrusu isterdim genç bir fotoğraf sanatçısının, Horoz Mustafa’nın perileri çıldırmış bir “peri masalı” hercümercine benzeyen dükkânına şöyle bir uğramasını...

Bir türlü gelişmekte olmaktan kurtulup, “gelişmiş” olamayan sallantılı siyasal bir tepside; “kendi uğraş alanında çağına layık olma çabası” büyük bedeller ödetse de...

Şükredelim ki şu sırada, en azından İtalyan Başbakanı Berlusconi’nin durumunda değiliz.
Ne demişler:
- Meydana çıkan kurtulamaz seng-i kazadan (kaza taşından)...

Meydanlara çıkmadan da politika olmadığına göre...
Türkiye’de de 62 siyasal parti ve milyonları bulan siyasetçi bulunduğuna göre...
Ne diyelim, Tanrı hepsini ergonomik koltuklarına bağışlasın ve kaza taşlarından korusun.

Siyasal depremlerin sallantılı tepsisi, kaya dursun 20-25 yıl süreceğe benzeyen çalkantılı bir döneme...

Bir de dünkü Milliyet’in sürmanşetindeki şu habere bakalım:
“K. Çekmece ile Silivri-Tekirdağ arasına dikkat!
Fransız uzmanların deniz dibindeki incelemelerine göre Marmara fayının bu bölgelerinde gaz çıkışı zirve yaptı”

Radikal’in sürmanşeti de şöyleydi:
“Marmara depremi kapıda”

Posta ise, “MARMARA’DA DEPREM ALARMI” diye çekmişti manşetini.

Aaa... Yeter yani...
Tatlı yiyelim, tatlı konuşalım.

Kala kala bir tek soru kalıyor:
- Ama kiminle?
Belki de sadece dallarında rengarenk küçük ampullerin yanıp söndüğü çam ağaçlarıyla ve her insanın kendi karışıyla 8.5 karış olduğunu bilenlerle...