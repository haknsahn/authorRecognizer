Göbek havası

Sürekli gündemin çok yoğun ve karışık olduğu söyleniyor.   Allah Allah, acaba gündem neden sürekli bu kadar yoğun ve karışık ki?

Çünkü efendim kürsülerde de, taksilerde de, miting meydanlarında da, sokak kavgaları ile karı-koca kavgalarında da parmaklar uzanmış; herkes birbirini suçluyor.

- Suçlu sensin!
- Hayır sensin!
- Suçlu odur!
- Hayır, suçlu budur!

İddialara göre kafalar da, İstanbul trafiği kadar karışık.
“H1N1” gribine karşı, aşı yaptırılsın mı yaptırılmasın mı?
Okullar, bayram tatilinden sonra sömestr tatiline de girecek mi, girmeyecek mi?
“GDO”, sağlığa zararlı mı, değil mi?

Murat Belge, Türkiye’ye bir “deli gömleği” giydirilmiş olduğundan söz eder.
Sanki manzara da onu gösteriyor.

Ay aman yahu...
Kolları yana açarak, arkaya doğru bir kaç kez usul usul gerip, rahatlamak istiyor insan...

Çocukların derdi, okullar tatil olacak mı, olmayacak mı?
Büyüklerin derdi, grip aşısı olalım mı, olmayalım mı?
Siyasetçilerin derdi, ülke batıyor mu, kalkınıyor mu?

Oysa sorun çok daha başka:
- Çocuklar neden isterler ki, okulların tatil olmasını? Tatil olması asla istenmeyecek türden, bir “okul ortamı” yaratılamaz mı?

Yaygınlaştığı söylenen gribe karşı, aşı olmak yahut olmamak...
İlle de “makam sahipleri” mi karar verecek buna?
Sabah kaçta kalkılacağına, akşama ne yeneceğine; arka sokaklara çift, bazen 3 sıra araba edilmesiyle; itfaiye ile ambulansların hızla geçip gitmesini engelleyerek bir yığın felakete neden olmasına da, onlar mı karar veriyor?

Biliyorum, şimdi:
- Devlet, yani padişah efendimiz, ceza versin arabasını öyle park edenlere, diye düşünen dostlar da olacak...

Bizler sanki birer süt bebeğiyiz; acıktığımızda padişah efendimiz bizi emzirecek birini bulacak; bizim namımıza padişah efendimiz karar verecek; düşer gibi olduğumuzda padişah efendimiz bizi tutacak; ters bir iş yaptığımızda, padişah efendimiz bizi cezalandıracak.

Tipik bir kul, köle, mürit ve emirber koşullanması...
Özerk bir kişilikten yoksunluk sendromu...
Başkalarını suçlayarak, kendini savunmak da; aynı sendromun bir başka göstergesi...

Arka sokaklara 2, hatta 3 sıra araba park edenlerin büyük dedeleri de; eşeklerini yahut eşek arabalarını tarlalarının kıyısına park bırakıverirlerdi...

“Çağdaş uygarlık düzeyine erişme”; tepeden emirlerle gerçekleşiyormuş gibi görünse de, temelde gerçekleşmiyor işte...

Ankara hükümetinin kurulmasıyla birlikte, ülke dışına sürülen “150 kişilik” listedeki gazeteci ve yazarlardan biri de Refi Cevat’tı.
17 yıl Paris’te garaj işçiliği yapmak zorunda kalmış ve o listede bulunanlara, af çıktıktan sonra yurda dönebilmişti.

Refi Cevat’ın, Kartal’da 5 dönümlük bir çiftliği vardı. Her akşam Milliyet’teki odasından çıktıktan sonra Köprü’ye iner, vapurla Haydarpaşa’ya geçer ve Kartal’a gelince de, bahçıvanın getirdiği Karanfil adlı eşeğine binerek dönerdi evine.

Öyle kolay olmuyor, beygirli eşekli dönemlerden; motorlu taşıtlara atlayıvermek...
Trafik kazalarındaki rekorlar da, bunu gösteriyor zaten.

Gündem çok yoğun, kafalar çok karışık...
Siyasetçiler de, bıkmadan usanmadan birbirlerini suçlayıp duruyorlar; geleneksel bir alışkanlık sonucu, rakiplerini neredeyse, “hain-i vatan” damgasıyla, çürütmeye uğraşarak...

Türkiye’nin yavaş yavaş, akmış makyajlarıyla gerçek yüzü çıkıyor ortaya...

Son 86 yıl boyunca, uydurma makyajların arkasındaki gerçek yüzü göstermeye kalkan şair, yazar ve düşünürler suçlanmasaydı...
Soğuk savaş sloganlarının arkasında, Hazine’den yapılan savurganlıklar şeffaflaştırılabilseydi...

Ankara’nın olukları, hamasetçi bir oligarşinin yararlandığı çeşmelere göre düzenlendiğinden; başka türlü de olamıyordu.
Sular eski oluklardan aktı, yeni oluk istenmedi.

Ne var ki “etkiler ve tepkiler”, bir Doğa diyalektiği; ne demişler:
- Etme, bulma dünyası...
- ...
- Gülme komşuna, gelir başına...
- ...
- Ne oldum deme, ne olacağım de...
- ...
- Kısa çöp, uzundan hakkın alacak...

20-25 yıl süreceğe benzeyen çalkantılı bir dönemin sanki cilveleri gibi; yoğun gündemler de, karıştığı söylenen kafalar da...

Siyasal kutuplaşmalarla Ergenekon davalarını ve övünüp durma davullarının tümünü, özetlemek gerektiğinde; hemen bir şarkı geliyor akla:
 Ben güzele güzel demem
 Güzel benim olmayınca

En iyisi galiba, o güzele âşık olmamak; yani kırmızı halılı koltuklara...