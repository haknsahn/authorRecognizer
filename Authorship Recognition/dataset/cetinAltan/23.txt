İşte nihayet arife

Ünlü bir mizah yazarı: - Esas olan “hatadır” der; “doğru”, hatanın bir yanılgısıdır.

Gelip geçen kuşakların ağzında, en eğlenceli salıncaklardan biri de “hata edildiği” iddialarıyla, itirafları; bir o yana savrulur, bir bu yana...

Dünya’ya gelip de kulakları:
- “Hata ediyorsun” uyarısını duymamış bir insanoğlu var mıdır şu yeryüzünde?
Ya:
- “Orada hata ettim, ne yalan söyleyeyim” demiş olmayan?

Bela, Kozmos’ta ne “hata”, ne “doğru”, ne “yalan”, ne “politika”, ne “para”, ne “vatan”, ne “devlet”, ne “mevki”, ne “kompleks”, ne “iyi”, ne “kötü” bulunmamasından tırpanlaşıyor insanoğlunun üstünde...

Yani efendime söyleyeyim İNSAN, gerçekte Kozmos’la çatışıyor.

Bir bayram arifesi sabahı, “İNSAN’la Kozmos zıtlaşması” üstünde, beyinsel bir pasadoble gösterisi yapmaya kalkmanın da, anlamı mı var yani kuzum?
Hazır, eski bayram arifelerinden özlemli bir anlatımın, kapısı da açılmışken?..

Ancak dünkü gazetelerdeki haber başlıkları da, bambaşka tellerden çalıyor ve çalkantılı bir döneme neden kayılmakta olduğunun, merakını kanatlandırıyordu beyinsel bir terasta...

Dünkü Milliyet’in ilk sayfasından bir kaç başlık.
Önce sürmanşet:
“Savcıdan hâkime:
Davanın özü darbe”

“Prof. İnsel’den rektör atamasına tepki:
YÖK BİZİ
AŞAĞILADI”

FINANCIAL TIMES’tan bir alıntı:
“Osmanlı’nın
çocukları”

Hasan Cemal’in yazı başlığı:
“Barış nerede?”

Ve bir haber başlığı daha:
“Memurlar bugün eylem yapıyor”

Ya Yeni Şafak’ın manşeti:
“ANADOLU İSYANI”

İnsanların bayram tatilini geçirmek için, arabalarla yollara döküldüğü bir arife gününde; enseyi karatmadan duruma bakmak gerekince, Türkiye’nin de Kozmos’la nerelerde zıtlaştığına bir göz atmak, bayağı eğlenceli...

Kozmos’ta siyaset ve siyasal suç olmadığına göre; Nazım Hikmet’in, aynı siyasi suçlamayla hem sivil, hem askeri mahkemelerde mahkum edilip, kendisine aynı suçtan her iki mahkemenin de verdiği cezanın toplamını çektirmek, Kozmos’a zıt düşmekti.

O nedenle de, şimdi her Moskova’ya giden siyasetçi, Nazım’ın mezarını mutlaka ziyaret etmekte...

Babaannem:
- Doğru sallanır ama yıkılmaz, derdi.
Ne çare ki en uzun insan ömrü 32-35 bin gün...
Doğru, hatanın önünde yıkılmasa bile; hata edenler, bir şairi yıkabiliyor...

Kozmos’taki olanakları, elektriği, elektroniği, nükleer enerjiyi, nanoteknolojiyi, toplumsal hayata ekledikçe; Kozmos’la da zıtlaşma azalıyor ve “küreselleşme süreci” başlıyor.
Sade bir anlatımla sayıları 200’ü bulan “ulus-devlet” modeli asılıyor ve “AB vatandaşlığı”ndan sonra, “dünya vatandaşlığı”nın da kapısı çalınıyor.

Kozmos’tan sağlanan olanaklar, “ekonomi”yi de, fizik gibi, kimya gibi müspet bir bilim durumuna getirmekte; siyasetçilerin elinden kurtarmakta...

Dünya nimetlerinden yararlanmasını bilen “burjuva enternasyonalizmi”; üst düzey kutsal bir yaşam hayalini, ölümden sonraya bırakmadan; TV ekranlarından dünyaya yayınlandığı reklamlarıyla, 200 devleti de sarmalamakta...

Neden milyarlarca insan yoksulluk çeksin, neden her 6 dakikada bir çocuk ölsün; neden kadın hakları bu kadar güme gitsin?

Enerji kaynakları ve modern teknoloji, artık bunu önleyecek düzeyde.
Ama “ulus-devlet” modelinin yönetici kesimi, kendi egemenlik saltanatları için, ordulara aktarıyorlar parayı...
Küresel ekonomik kriz de, kıskaca almaya başlıyor onları...

50 yıla varmadan Afganistan’dan da ışıklanır etli şaraplı, kadınlı kahkahalı sofra mutlulukları, Pakistan’dan da, İran’dan da, Irak’tan da, Suriye’den de...

Sağken dünya nimetlerinden, kimseyi sömürmeden yararlanmak; sonunda ağır basacaktır, öldükten sonra üst düzey kutsal bir hayatı hak etme çabasında bir teselli arayan ve bayramdan bayrama bir parça et yiyen, yoksul köy ve kasaba insanlarının sürekli kazıklanmasına...

21. Yüzyıl, çok ama çok aşamalı bir yüzyıl...
Biz ise, Türkiye’deki demagojiler kazanında “imtiyazsız sınıfsız birleşmiş bir kitleyiz” türünden, yalanlara banılmış hataların bedellerini, yeni kuşakların da ödememesinden yanayız ama...

Einstein ne demiş:
- Koşullanmaları kırmak, atomu parçalamaktan daha zordur.
Ve sonra yine konjonktür değişecek... Tevfik Fikret’in:
 İNSAN’LA İNSAN birbirinin kardeşi... Hülya!
 Olsun, ben o hülyaya da bin canla inandım.
mısraları evrensel bir pop müziği olacak.

Arife yazısı, biraz değişik olduysa da, ne yapalım:
- Tek değişmeyen şey, “değişim”in kendisi, demişler.