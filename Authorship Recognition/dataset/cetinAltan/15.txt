Altay’dan attığım ok, Alp dağlarını aştı Balıklar buna güldü, kargalar da çok şaştı

Diyelim ki Nasreddin Hoca, İncili Çavuş, Bekri Mustafa ve Ruhi Baba; TV kanallarındaki açık oturumlardan birine katılmışlar.
Konu da “Demokratik açılım...”

Söz sırası Nasreddin Hoca’ya geldiğinde:
- Hoca, diyorlar; her siyasetçi açıklayıp duruyor düşüncesini, sen ne diyorsun bu konuda?

Nasreddin Hoca, gülümseyerek sakalını sıvazlıyor:
- “Düşünce” sözcüğü, diyor; sadece beyinsel bir değerlendirmeyi yansıtmaz; bir yerden bir yere “düşme”, yığılıp kalma, kapaklanma anını da anlatır. Siyasal kutuplaşmaların tepelerinden fırlatılan karşılıklı sövgü küfürleri, ekranlardan insanların da kulaklarına “düşünce”...

Hoca, sürdürüyor görüşlerini:
- Siyasetçiler de birbirlerine çelme takayım derken, bir keşmekeşin içine kapaklanıp düşünce... Yorumcular da bunu “siyasal düşünce” olarak benimsiyor.

Ve Hoca şöyle diyor:
- Benim ise yorumum çok açık; sıcak çatışmalarla, çalkantılı bir döneme doğru kayan bir ülke, böyle bir duruma düşünce... Boşu boşuna savurtulan milyarlar da suyunu çekince, şapa oturma sakıncası doğabilir, işte bu da bir düşünce...

İncili Çavuş da katılıyor konuşmaya:
- Hoca haklı ama, diyor; daha şimdiden şapa oturmuşlar, bilmiyorlar nerede oturduklarını; İstanbul trafiğinin içindeki arabalarda oturmuş sanıyorlar kendilerini.

Bekri Mustafa ise, koynundaki şişeden, kimseye çaktırmadan bir fırt çektikten sonra:
- Hastir, demekle yetiniyor.

Ruhi Baba da:
- Ah bu siyasal jigololar, diye içini çekiyor.

Kendisine, ne demek istediği sorulduğunda:
- Bütün olup bitenler hep “vatan, millet, devlet” aşkıyla olmuyor mu, diyor; sanki vatan, millet, devlet zengin ve dul birer kadınmış gibi...
Siyasetçilerin hepsi de geçimini, itibarını, tantanasını onların aşığı gibi görünme sayesinde kazanıyorlar. Buna “siyasal jigololuk” denmez de ne denir?

Bu arada bendenizden de, Afganistan’a doğru şandelleme bir dörtlük:
 
 Hey Taliban Taliban
 Yetmez mi döktüğün kan?
 Kızdı Obama ama,
 Kızardı hatta baban.

Yaşlı mı yaşlı bir kadıncağız, diş doktoruna gitmiş:
- Bütün gece dişlerimden çekmediğim kalmıyor, ne yapacağımı bilemiyorum, demiş.
Diş doktorunun yanıtı:
- Birlikte uyumaktan vazgeçin.

Hem “gelişmekte” olduğu, hem de “hukuksuz” olduğu iddia edilen demokrasimizin de, kendi adına gündüzleri diş gösterenleri çoksa da; zavallı çok çekiyor protezlerinden.
Çıkarması da mümkün değil, çünkü o zaman da “demokrasi” olmaktan çıkıp, dişleri dökülmüş bir “Ergenekon”a dönüşüyor.

Av. Taner Aktop’tan da bir fıkra:
Kimya dersinde öğretmen, elindeki metal 1 TL’yi öğrencilere göstererek:
- Şimdi, demiş; ben bu metal 1 TL’yi önümdeki asit flakonuna atıyorum; eriyecek mi, erimeyecek mi?

Öğrencilerden biri parmağını kaldırmış.
Öğretmen:
- Söyle, demiş.
- Erimeyecek efendim.
- Neden erimeyecek?
- Eriyecek olsa atmazdınız da, ondan.

Ah keşke onlarca yıldır silah alımlarına atılan yüz milyarlarca dolar da, eriyip gitmemiş olsaydı...
Sade yoksulların sayısı değil, İstanbul’a göçler de kim bilir ne kadar azalırdı?

Gülderen Alpagut’tan bir şiirle bitirelim yazıyı:

       Tren

İNSAN, ruh ve beden;
Bedense bir tren,
Yılları taşır vagonları,
Bazen hızlı, bazen yavaş
Son istasyona varmak için.

Yolculuk bazen yorar,
Bazen de neşe dolar,
Tren durmaz yol alır hep.
Ruh bıkınca yolculuktan, yorulur;
Trenden inip kaybolur.