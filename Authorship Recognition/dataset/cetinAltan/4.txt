Yağdı yağmur çaktı şimşek, ne yorgan kaldı ne döşek...

Önce bir müjde.    Bugünden itibaren günler uzamaya başlıyor; uzaya uzaya 21 Mart’ta gündüzle gece denkleşecek; sonra da gündüzlerin uzunluğu başlayacak geceleri geçmeye...

Milyarlarca yıldan beri kimin Türk,  kimin Ermeni, kimin Japon, kimin Müslüman, kimin Hıristiyan, kimin Yahudi, kimin Budist olduğuna bakmadan; tıkır tıkır işleyen bir düzen işte.

Tunca’nın taşmasıyla sular seller altında kalan Edirne’de, ne yapacağını şaşırmış insancıklar için; önceki pazartesi gecesinin yılın en uzun gecesi olduğunun ve artık günlerin de uzamaya başladığının “bir müjde” sayılması mümkün mü?

Elbette hayır.
Ancak 5 milyon yıl önce de, günümüzün takvimiyle 21 Aralık’tan sonra günler uzamaya başlıyordu. Henüz daha İNSAN’ın ortaya çıkmadığı o dönemlerde, acaba Edirne yine sular seller altında kalıyor muydu?

5 milyon yıl sonra da, günümüzün takvimiyle 21 Aralık’tan sonra günler uzamaya başlayacak; acaba Edirne’nin durumu nasıl olacak?

Türkiye’de insanların sürekli birbirini suçlayıp, birbirini yok etmeye çalıştığı ve “ulusal gelir”in yüzde 47’sini, nüfusun yüzde 20’si paylaşırken; nüfusun yoksul bölgelerde yaşayan yüzde 20’sinin de, sadece yüzde 5’ini paylaştığı günümüzde; günlerin nasıl kısalıp uzadığına ve “evrensel düzen”le, “devlet düzenleri” arasında hiç bir ilişki bulunmadığına dikkati çekmek; kırmızı bayraklı cenazelerle, Edirne’de yaşanan sıkıntıları ve yolları kapanan köylerle, Patrik Bartholomeos’a karşı anlamsız bir polemiği; bir kez daha “düşünmek” gereğine,  acaba hiç mi bir kibrit çakmıyor?

Çakıyorsa, bu bendenizce bir müjde...

Eski Osmanlı şairleri de, Doğa düzeniyle, insanların çektiği acılar arasındaki uyumsuzluğu fiskelemekten alamamışlardır kendilerini:
 Şeb-i yeldayı (en uzun geceyi) müneccimle muvakkit ne bilir  (astronom ile vakit belirleyici)
 Müptela-ı gama (acı çekene) sor kim geceler kaç saat

Geçtiğimiz pazar; küçük çocuklar için salıncaklı, kaydıraklı bir oyun köşesinin de bulunduğu “Karikatürist Mıstık Parkı”nda, beyaz sakalları, kıyıları beyaz kürklü kırmızı giysileri ve kırmızı özel başlıkları ile 2 Noel Baba dolaşıyordu; arkalarında büyük bir ayı kılığına girmiş, biri daha vardı.

Bir ara, “ayı” kılığına girmiş olan kişi, parkın kıyısında dolaşmayı bırakıp, birkaç bankın da bulunduğu parkın ortasına doğru geldi ve havanın serin olmasına karşın, sırtındaki “ayı” giysisini yarı beline kadar çıkarıp, terlerini silmeye başladı.

Ayı kılığına girmiş genç adam da, Noel Baba’lar da; kim bilir günde kaç paraya dolaşıyorlardı o giysilerle?

Noel, öbür gün 25 Aralık’ta; Hz. İsa’nın doğum günü “yortusu”, yahut bayramı...
Noel ağacı ile Noel Baba ise; çok ayrı birer efsane...

“Burjuva sınıfı”, “etli şaraplı, kadınlı kahkahalı bir sofra” olarak da simgelenebilecek, evrensel bir “sınıf”...
Hıristiyanlığın da köylü dönemi 1000 yıl sürdü, ona “Ortaçağ” deniyor; burjuvalaşma süreci, yani kentleşme süreci de çeşitli evrelerden geçti.

57 devletten oluşan ve 1 milyar 600 milyonluk nüfusu ile, dünya nüfusunun 4’te 1’ini oluşturan İslam ise; “köylülük dönemi”ni bir türlü aşamadı. O nedenle de toplam yarattığı üretim, Dünya üretiminin yüzde 13’ü olarak kaldı; yani 57 ülkenin üretimi, eşit bir tek Almanya’nın bugünkü üretimi...

21 Haziran’da da, en uzun gün ve en kısa gece yaşanır...

Dağlara taşlara “Önce vatan” diye yazıla dursun; ne vatanın yok edilen ormanlarına kimsenin kulak astığı var, ne kırmızı bayraklı cenazelerle hayata veda etmiş askerlerin; madenlerle tersanelerde ölüp gitmiş işçilerin neden yaşatılamadığına; ne de her saat başı İstanbul nüfusunun neden 14 kişi arttığı ile İstanbul otogarını neden suların bastığına...

Köyceğiz Gölü’nün arıtma tesislerini yapmış olan Alman mühendis Harmut Beck ile değerli eşi Petra; “Yuvarlakçay” ile 400 yıllık çınarların kesilip yok edilmekte olduğunu ve 87 yaşındaki “İztuzu Plajı ile karettaları” kurtaran June Haimof’un, o yaşta anıtsal ağaçları kesmeye uzanan elektrikli testerelerin önüne kendini kalkan yapmaya çalıştığını öğrenmişler.

Frankfurt’tan bize telefon ettiler:
- “Yuvarlakçay”ın suyunun kesilmesi bir hidroelektrik santralı kurma amacıyla barajlar yapmak içinse; alabalık çiftlikleri yararlanmak isteyeceklerdir o barajlardan ve Köyceğiz Gölü arınmaz olacaktır. Doğa’nın dengesi bozulduğunda, bedeli büyük olur, dediler.

Bu yıl AB ile sürdürülen üyelik görüşmelerindeki program ve açılacak dosya “Çevre” üstüne...

Dünkü Milliyet’te, Süleyman İlter’in haberi ise şöyleydi:
“YUVARLAKÇAY’I KORUMAK İÇİN EYLEM
Ağacımı kes, beni de kes”

Kendilerini 400 yıllık bir ağaca zincirle bağlamış gençlerin fotoğrafları da; dağa taşa “Önce vatan” diye yazmakla, pek bir sorunun çözümlenemediğini gösteriyordu...

Neyse ki günler de, başladı yeniden uzamaya...