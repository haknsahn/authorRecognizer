‘Zalim beni söyletme derunumda neler var?’ Şair Leyla Hanım

Şatafatlı giyim kuşam mağazalarının vitrinlerindeki türlü çeşitli kadın ayakkabıları, güncel politika tartışmalarından çok daha oyalayıcı...

Özellikle Türkiye’de “kadın topukları” ile, yüz yıllık politika kavgaları arasında, gizil bir ilişki olduğunu bildiğim için, bendenize; nerelerden nerelere, nerelerde gelinmiş; nerelerde de gelinememiş olduğunu; kadın ayakkabılarıyla, kadın topuklarının belleğimde çizdiği grafikler gösteriyor.

Vaktiyle Ömer Seyfettin’in de aklı, kendi döneminde moda olmaya başlayan yüksek ökçeli kadın ayakkabılarına takılmış olmalı ki, o ünlü “Yüksek ökçeler” öyküsünü yazmıştı.

Günümüzde de İstanbul’un “alafranga” semtlerinde, ökçeleri yüksek mi yüksek ayakkabılar giyen genç kız ve kadınlara çok sık rastlanmakta...

Gözlerim o yükseklikteki ökçelere takıldıkça; Namık Kemal’in, kimlere hitap ettiğini tam kestiremediğim, soyut önerisi dökülüyor dudaklarımdan:
 Yüksel ki yerin bu yer değildir
 Cihana geliş hüner değildir

Gazi Mustafa Kemal Paşa, şapka devrimiyle birlikte, ayakkabı devrimi de yapsaydı acaba durum ne olurdu?
Hiç bir zaman ekranlardaki açık oturumlarda, tartışılmayacak olan konulardan biri daha işte...

Sanırım, -dedem Hasan Paşa da dahil- bizim Balkan kökenli militerler, aşırı romantiktiler...
“Romantizm”, tutarlı bir akılcılığa karşı; bireysel bir duygusallığın “klasik kalıplar” zincirinden kurtulma coşkusuyla yaratılmış, bir sanat akımıydı; 18. yüzyılın sonlarında.

Ve romantik edebiyatta; ekonomik durumlarla, “para”nın yarattığı değişik gölgeler yoktu.
“Genç Verter’in Çektikleri” vardı, “Kamelyalı Kadın” vardı, “Göl” şiiri vardı.

1954-55 yıllarında bir yaz günü, CHP Genel Sekreter Yardımcısı Cevat Dursunoğlu ile Suadiye Plaj Gazinosu’nda buluşmuştuk.
Cevat Dursunoğlu, bir zamanlar “Erzurum Kongresi”ni düzenlemiş ve Gazi’nin yakın dostluğunu kazanmış eski bir siyasetçiydi.

Plaj Gazinosu’nda baş başa yemek yerken, Gazi’nin kendisine yaptığı bir açıklamayı anlatmıştı Dursunoğlu.
Gazi:
- Beni tarih, demişti; iyi niyetli bir liderdi ama, iktisattan hiçbir şey anlamıyordu diye yazacak...

Balkanlarda, özellikle Selanik’te de; evrensel bir sınıf olan burjuvazinin simgesi sayılacak, “etli şaraplı, kadınlı kahkahalı masalar” vardı.
Ve de kadınların topukları bakımlıydı.

Küçük Asya’nın okuma-yazma dışı, karanlıkta kalmış insanları da; “kışla” ağırlıklı direktiflerle “muasır medeniyet seviyesine”, yani efendim, “evrensel burjuvazinin yaşam düzeyine” erişemezler miydi?

Ekonomi’deki eski üretim biçimlerinden; üretim biçimlerindeki yeni değişikliklerin kurduğu merdivenler sayesinde, “orta çağ”lardan, “yeni ve yakın çağlar”a atlandığını açıklayan, akılcı bir tutarlığın dışında; romantik bir duygusallık sarmalamıştı sanki bizim Balkanlı militerleri.

Siyasal kutuplaşmalar, ağız dalaşları, nutuklar, demeçler ve siyasal yorumlar yerine; daha gerçekçi bir tutumla “çağdaş bir oyalanmayı” yeğleyecekler için, en kestirme yöntem; önce 200 devletin nerelerde konuşlanmış olduğunu gösteren, siyasal bir dünya haritası asmak duvara...
Sonra da gözlerini kapayıp, parmağını siyasal dünya haritası üstünde herhangi bir yere bastırmak...

Diyelim parmağımız Kâbil’in, yahut Londra’nın, yahut Fuji’nin üstüne gelmiş...
Oralardaki yaşam kalitesini gösteren belgeseller, çok kolay bulunur internet’te...

Arkasından da, üstüne parmağımızı bastırdığımız “değişik yaşam görüntüleri”nden birinin; bir benzerinin bulunup bulunmadığını kurcalamak Türkiye haritasında...

Bakalım, Londra’daki burjuva şatafatı da; Kâbil’deki köylü yoksulluğu da; Fuji’deki garnizon yönetimi de var mı yok mu Türkiye’de?

Şimdi de, pek beylik siyasal bir soru:
- Ne yapmalı?

Yanıt:
- Kadınların topuklarına, manzara resimlerinin nerelerde satıldığına ve kedi mamalarının hangi dükkanlarda bulunduğuna bakmalı...

Şayet çağdaşlığa kapalı kalmış kasaba mahalleleriyle, köy ve mezralar da; “burjuva enternasyonalizm”inin rüzgarlarını hissetmeye ve başörtülü kadınlar, sade sağdıkları inek ve keçilere değil, ayak bakımlarına da özen göstermeye başlamışlarsa...

Ekonomik durumlarındaki gelişme, böyle bir özene doğru yönlendiriyorsa onları...
Politik ağız dalaşları da; “kışla” parfümlü siyasetle, “cami” parfümlü siyaset kutuplaşmalarının ötesinde, çağdaş bir senteze doğru emekliyor demektir...

Böyle bir sentezin somutlaşması ise; 2040’ları, 50’leri bulabilir...
Ve artık, Sabiha Gökçen Havalimanı’ndaki nöbetçi kulelerine, geceleri nefer kılıklı bir manken konmaz olur.

Dünya edebiyatında da; “romantik” dönemden “realist” döneme kolay geçilmedi; gerçekçi romanın öncülerinden Balzac ile Dickens’ın, toplumsal ve ekonomik sıkıntılarından da söz etmeleri, çok yadırgattı “tuzu kuru” çevreleri...

Enseyi karartmayın; politikanın itibarı da, getirisi de usul usul sönmekte...
3 yaşındaki Leyla’cık, bendenizin yaşına geldiğinde, yani efendim 2090 yılında; “uzay tatilleri”, Küçük Asya insanlarının da, en gözde konusu olacak; bakımsız kadın ayağı da kalmayacak...

Hadi şimdi koşturalım bakalım, canım ciğerim Diş Doktoru Sonya’ya...