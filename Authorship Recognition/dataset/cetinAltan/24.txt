‘Ben’ merkezli hayatların çeşitleri ve basamakları

İstanbul’un havası; aniden karar değiştiren, tutarsız istek ve retlerine boyun eğdirmekten hoşlanan “kaprisli” bir kadın gibi...
Göz gözü görmeyen, sisli puslu küskün bir suratsızlık sabahını unutturmak istercesine, öğleye doğru açan bir İstanbul güneşi.

Vefalı dostum ve yakınım Yük. Müh. Doğan Barış; bizim “pancar motoru” ile canım ciğerim Diş Doktoru Sonya’nın muayenehanesi arasındaki, -sadece bendenize malum- perdeleri kapalı değişik bir “uyur gezer”lik halsizliğini azıcık havalandırmak için, bendenizle bir İstanbul gezintisine çıktı.

Arabayı, dolu mu dolu genişçe bir park yerine bıraktıktan sonra, Karaköy İskelesi’ne doğru yürüdük.
İskeleye uzanan rıhtımın kıyısında bir yığın amatör olta balıkçısının, arada sırada havalandırdıkları oltalarda da, az uzaklarındaki özel kaplarda da canlı canlı hamsiler çırpınıyordu.

Sanırım o sırada, değişik yaşlardaki amatör olta balıkçıları, kendilerini dahi unutmuşlar, “ben” merkezli olmanın dışına çıkmışlardı.
Ne domuz gribi umurlarındaydı, ne İzmir’deki tehlikeli çatışmalar, ne Kıbrıs sorunu, ne ev kirası, ne İstanbul trafiği, ne de bugünkü genel grev sakıncası...

İskelenin karşısındaki bir sıra balıkçı lokantası, güneşli bir İstanbul öğlesiyle ikindisinin tadını değerlendirmek isteyenlerle doluydu.
Lokanta sahiplerinden birçoğu, gelip geçenleri lokantalarına davet ediyorlardı.
Bir tanesi de şöyle bağırıyordu:
- Emekli maaşına uygun fiyatlar, buyurun buyurun...

Lokanta sahipleri elbet de “ben” merkezliydiler. Gitgide sayıları azalmakta olan güneşli bir günde, lokantalarını doldurmak istiyorlardı.

Karaköy İskelesi’nden, Kadıköy’e doğru kalkmakta olan bir vapurun kıç güvertesinden, çocukluğum el sallıyor gibiydi.
Ve lütfedip masamıza takılmış olan 2 emekli öğretmen hanımdan biri; Cumhuriyet’in ilk yıllarını, babasını ve Atatürk’ü övüyor, artık ortalığın pes perişan olduğundan yakınıyordu.

Lokantaların önünden, sarmaş dolaş gelip genç aşıklar da vardı., avare avare dolaşanlar da, hangi lokantaya gireceklerine karar vermeye çalışanlar da...

Emekli hanım öğretmen dostu dinlerken, rahmetli annem geçiyordu aklımdan; o da sürekli babasını över, gençliğinden söz eder, “ben” merkezli dünyasını çevreleyen duvarların hemen hiç dışına çıkmazdı.

“Ben” merkezli olmak; bir bakıma da, “kendisinden başkasını düşünmemek” anlamına geliyordu.
Arabaların park edildiği yerdeki genç park bekçisi, arabasını park etmek isteyen birine yer gösterirken; ne amatör olta balıkçılarını görüyordu gözü, ne lokantalara kimlerin girdiğini, ne de kalkmakta olan vapurla kaptanını...
Olsa olsa, o gün ne kadar bahşiş kazanabileceğini düşünüyordu.

Siyasal liderler, sivil-asker bürokratlar, işyeri sahipleri de, “ben” merkezli değil miydi?

Hazine’den geçinmeli, mesleksiz “mevki sahipleri” belalı bir aksaklıkla karşılaştıklarında, sürekli yaptıklarıyla övünüp, başkalarını suçlamayı da unutmadan:
- Gereken her türlü önlem alınmıştır, dedikten sonra; içlerinden:
“- Benden atlasın da, nerde patlarsa patlasın, demiyorlar mıydı?

“Aydınlanma çağı”nın ünlü düşünürleriyle yazarlarının:
- İnsanlar özgür ve eşit doğar, demeye başladıkları dönemlerdeki Fransa Kralı 15. Louis de, toplumsal bir hareketlenmenin yaklaşmakta olduğunu sezmiş ve şöyle demişti:
- Benden sonra tufan...

“Bencil” olmakla, “insancıl” olmanın da; hem çeşitleri değişik, hem kademeleri...

Kestane satıcıları da, alacakları parayı unutmuş görünerek satmaya çalışırlar kabuğu ortasından ayrık mostralık kavrulmuş kestanelerini gösterip:
- Bakın bunlar çok sıcak, diye diye...
Ve kestane almaya kalktığınızda da, görünmeyen alt taraftan toplarlar kestaneleri...

Siyasetçiler de:
- Kendim için istiyorsam namerdim, diyerek; tırmanmaya çalışırlar göz diktikleri mevkilere...

“Cimrilik” ile “cömertlik”, “bakmak”la “görmek” nasıl ayrışıyorsa; “bencillik”le “insancıl” olmak da öyle...

Sokrates’in tutkun olduğu bir söz vardı:
- Kendi kendini tanı...
Bizde de eskiler:
- Kişi, kendini bilmek gibi irfan olamaz, derlerdi.

Ne çare ki insan, kendini tanımaz, tanıdığını sanır.
Egoist, bencil, hodkâm, “ben” merkezli olmanın da, elbet bir takım nedenleri vardır; geçimini sağlamak, eziklik duygusuna bir tatmin aramak, başarılı olma hedefine varmak gibi...

Sevecen, insancıl, diğerkâm ve “empati” sahibi olmanın da nedenleri, değişik kavisler çizer...
Yetişilen ortam, rutin bir profesyonelliğin ötesine geçmişlik, İNSAN’ı algılama radarlarındaki duyarlılık v.s...

Ne var ki, ayakkabının içine bir kum tanesi girdiğinde, dişçi koltuğuna uzanıldığında, miden ağrıdığında, gece uyuyamadığında; çaresizliğinle baş başa kalıverirsin...

Doğan Barış’la Karaköy İskelesi’nin karşısında oturmuş, emekli hanım öğretmen dostu dinlerken; emindim, bendenizin o sırada, rıhtım kıyısındaki amatör olta balıkçılarına nasıl imrenmekte olduğumu, aklından bile geçirmediğine...

Eve döndüğümüzde, ajans haberlerini izlerken, Orhan Veli’yi özlüyordum:
Kimi işinde gücünde,
Kiminin donu yok kıçında,
Ağız var, burun var, kulak var,
Ama hepsi başka biçimde.