‘Efkâr-ı umumi’, ‘kamuoyu’, ‘sokaktaki vatandaş ne diyor?’

2 tekerlek üstünde pedal basarak hızlı gitme mucizesinin bisikleti için, babaannemin kuşağı “şeytan arabası” derdi.

100 yıl önce Tevfik Fikret de, bisiklete binmiş genç bir kadın görünce; “Bisiklet” diye bir şiir yazmaktan alamamıştı kendini:
 Uçar uçar gibi kumlar, çemenler üstünde,
 Geçen şu taze kadın bir numune-i hevesat (bir hevesli örneği)
 Ayaklarında kanatlarla sanki aşk-u hayat
 Uçar, uçar gibi kumlar çemenler üstünde.

Bazen çok yükseklerden, ufacık bir serçeden bile daha küçük görünen bir uçağın, arkasında uzun beyaz bir iz bırakarak gittiğini gördüğümde; gemiler hakkında o kadar çok şiir, roman yazıldığı halde; uçakların, bilgisayarların, cep telefonlarının, sadece filmlerde değerlendirildiği gelir aklıma.

Şimdi bir de dünkü Milliyet’in, sürmanşetten çarpıcı görüntülerle verdiği bir haber başlığına bakalım:
“19 kişi göçük altında
MADENDE CAN PAZARI Bursa’da bir kömür ocağında metan gazı sıkışması sonucu meydana gelen patlama sonucu göçük oluştu”

Toprağın 220 metre altında, tüneller açmaya çalışarak, sular içinde boylu boyunca yatmış bir maden işçisinin, kolunu da uzatıp, elindeki kazmayla kömür kesmeye uğraşması...

Gözle görülmedikçe anlaşılır bir durum değildir, maden işçilerinin nasıl çalıştıkları...

Dayım rahmetli Cemal Kıpçak, uzun yıllar Zonguldak’ta da çalışmış bir maden mühendisiydi.
Bendeniz de bir kaç kez indim maden ocaklarına...

Kuyuya iner gibi ocağa indikten sonra, daralarak uzayan tüneller ve 50 cm yüksekliğindeki tünellerin içinde, yere uzanmış kazmayla kömür kesmeye uğraşan maden işçileri...

Cep telefonlarından, bilgisayarlardan, uçaklardan, bisikletlerden bile çok daha önce, yerin yüzlerce metre altında çalışan maden işçileri vardı.

O dönemlerde de maden direkleri zamanında değiştirilmediği için, göçükler olur; grizu patlamalarında yüzlerce kişi ölürdü.

Emile Zola, “Germinal” romanında çok ayrıntılı anlatır kömür madenlerinde çalışan kadınlı erkeli işçilerin dramlarını...

Birkaç kuruş ekmek parasına, toprak altında çalışmak; ölümle burun buruna...

Ve onların hayatından söz etmenin “komünistlik” sayıldığı, Türkiye gibi bir ülke...
Hem de:
- Atatürk ilke ve inkılapları doğrultusunda, çağdaş uygarlık düzeyine varma, iddialarını sürdüre sürdüre...

Türkiye’deki bugünkü maden işletmelerini, bir de ABD’deki işletmelerle kıyaslasak...

Babaannemin kuşağının bisiklete “şeytan arabası” dediği dönemlerde; bazı sivri dilliler, Hazine’den geçinmeli mesleksiz “mevki sahibi” bürokratlarla da dalga geçmeye başlamışlardı.

Daha sonraları tiyatro sahnelerine kadar yansıdı o kara mizah:
- Salla başını, al maaşını...
- ...
- Kaçma, karışma, çalışma...
- ...
- Bugün git yarın gel deyiver; atlat gitsin...

Bir yığın fıkra da anlatılırdı bu konularda.
İşe geç geldiği için amiri tarafından sık sık azarlanan bir memur, bir gün de işten erken çıkarken yakalanmış.

Amiri:
- Saat henüz 4, nereye gidiyorsun, demiş.
Memur da, boynunu bükerek:
- İşe gelmekte geciktiğim oluyor, demiş; hiç değilse bari erken gideyim dedim...

Orhan Veli’nin de, “Zilli Şiir” diye bir şiiri var:
 Biz memurlar,
 Saat dokuzda, saat on ikide, saat beşte,
 Biz bizeyizdir caddelerde.
 Böyle yazmış yazımızı Ulu Tanrı,
 Ya paydos zilini bekleriz,
 Ya aybaşını.

Bendeniz Ulus gazetesinde çalışırken, İsmet Paşa da 1950 seçimlerini kaybetmiş, muhalefete düşmüştü.
Bir gün Meclis’teki grup odasında kendisine:
- Cumhuriyet’in de beklenen sonucu pek vermediğinden, söz etmeye çalışmıştım.
- Sen gençsin, demişti; bilemezsin. Ankara’nın kadrosu yoktu.
Biz Ankara tren istasyonuna gider, kravatlı gelenleri alır, Hariciye’ye memur yapardık...

Yaşlılar sürekli geçmişi özler.
Bendeniz de sünnetimde, bir kese içinde yastığımın yanına bırakılan paralarla, 46 liraya aldığım kırmızı bisikletimi özlüyorum bazen.

Ve artık Türkiye’nin nereye gitmekte olduğunu düşünmeyi biraz da torunlarımın kuşağına bırakmak istiyorum ama, olmuyor.
O kıskaçtan bir türlü kurtulamıyor zavallı kafacağızım...