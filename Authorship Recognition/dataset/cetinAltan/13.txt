HAVUÇLU KEK

Yılbaşı hazırlıkları mağaza vitrinlerinde çoktan başlamış gibi; birçoğunun ya kapısı önünde, ya içinde kırmızı giysileriyle beyaz sakallı Noel Baba mankenleri, müşterilerle gelip geçenlere gülümsemekte...

Ne zaman “konjonktür” değişti de Noel Baba, yılbaşlarına doğru Türkiye’de de görünmeye başladı?

Nasıl ki, hemen her gün Nişantaşı’ndaki “Karikatürist Mıstık Parkı”nda, ellerini kollarını aça kapıya kendi kendine konuşarak dolaşan orta yaşlı bir adamcağızın da, hangi “stres” altında böyle bir duruma düştüğünü kolay değil kestirmek.

Bir yanda, git gide daha da keskinleşen siyasal kutuplaşmaların, ülke genelindeki hayata yansımasıymış gibi görünen yeşil örtülü cenazelerle, kırmızı bayraklı cenazeler...

Bir yanda rengârenk balonlar, yerden yukarı fıskiyeleşmiş ışıklar ve Noel Baba’larla yılbaşı hazırlıkları...

Siyasetçilerin de, ezber kalıplarını değiştirdiklerinde:
- “Geçmişe mazi, yenmişe kuzu” derler deyimini anımsatan türden nakaratı, yine hep aynı:
- Konjonktür değişti.

Örneğin “konjonktür” futbolcular için değiştiğinde, bir transfer 2 milyon dolar karşılığında oluyor.

Elbet de boşanma davasından yeni çıkmış genç bir hanım; futbol dünyasındaki “konjonktü”ü kimin değiştirdiğini değil, kendi dünyasındaki “konjonktür”ün nasıl değiştiğini düşünüyor.

Acaba 1492 yılının ağustos başında Christophe Colomb, salt kürek ve yelkenle giden 33 metrelik teknesi “Santa Marta” ile, ilk kez Atlas Okyanus’una açıldığında ve ancak karayı 2.5 ay sonra görebildiğinde; evrensel “konjonktür”ü de, değiştirdiğini biliyor muydu acaba?

Ya 1961’de ilk kez “uzay”a giden dünyalı Gagarin, evrensel “konjonktür”ü de değiştirmedi mi?

İşin garibi evrensel konjonktürlerin değişimi sonucu; yeni kıtalar keşfedilse, uzaya çeşit çeşit uydular ve astronotlar gönderilmiş olsa bile; ne okyanuslar devletlerin egemenliği altına girebildi, ne de uzay...

Ve de en sonunda “Küreselleşme süreci” başladı.

Geçtiğimiz pazartesi gecesi CNN TÜRK kanalındaki açık oturumda Hasan Cemal; kibarlıkları oranında, otosansürle beylik ezberlere sığınmaya tenezzül etmeyecek bir düzeyde olan Em. Büyükelçi Özdem Sanberk ile Yalım Eralp’e:
- Şayet Türkiye, diyordu; şimdiye dek şu Kürt sorununu, Ermeni sorununu, Kıbrıs sorununu çözümleyebilmiş olsa, çok daha kalkınmış ve zenginleşmiş olmaz mıydı?

Em. Büyükelçi Sanberk de, Eralp de rahat ve gülen bir sesle:
- Elbet de elbet de harika olurdu, diyorlardı.

Türkiye’de de, Hazine’den geçinmeli üst düzey “mevki sahipleri” içde ve dıştaki sorunlar konusunda içlerinden:
- Benden atlasın da, nerde patlarsa patlasın; en iyi çözüm, çözümsüzlüktür, diye düşünmeselerdi...

Belki de “Karikatürist Mıstık Park”ta her gün kendi kendine konuşarak dolaşan adamcağız, böyle bir duruma düşmeyecek ve yılda boşanma davalarının sayısı da 30 bine çıkmayacaktı.
Doğal olarak kırmızı bayraklı cenazelere de bu kadar sık rastlanmayacaktı.

Evrensel konjonktür çok hızlı değişirken, değişmemekte inatlaşmak, nelere ve nerelere mal olmuyor ki?

Temmuzun sıcak bir gününde kızım Zeynep Bakan’la -eşi Gürkan Bakan’ın kendi değil, sadece soyadı Bakan- Ragıp Paşa köşkünün dibindeki gölgelik bir cafeteria bahçesinde baş başa oturuyorduk.

Az uzaktaki bir masada da, genç bir hanım tek başına beyaz soslu, ufarak kubbemsi üstü pembe süslü, göz alıcı bir şey yiyordu.

Bendeniz, garson bir dosta, o hanımın ne yediğini sordum. O da:
- Havuçlu kek, dedi.

Bendenizin çocukluğunda “kekler” yoktu, sadece “pandispanya” vardı.
Sonradan konjonktür değişmiş olmalı ki, pastanelerle şekerci dükkanlarını üzümlü kekler, çikolatalı kekler, meyveli kekler doldurdu. Havuçlu kek de olduğunu bilmiyordum, ıskalamıştım.

Sonradan öğrendim ki, havuçlu keki benden başka bilmeyen yok.
“Statüko”cu kalmıştım keklerdeki değişimler alanında; tıpkı resmi hamaset ezbercileri gibi...
Hemen her sabah yazıyı gazeteye geçtikten sonra, Solmaz Kamuran’a takılarak sorarım:
- Yarın ne yazacağız, diye.

O gün de, gülerek Zeynep’e sormuştum:
- Yarın ne yazacağız, diye.
Zeynep de gülmüş:
- Havuçlu keki yaz, demişti.

Kızımın bir dediğini iki mi ederim ben...
“Demokratik açılım” söylemleri, kutuplaşmalar arasında kekemeleşirken; bendenizdeki “kek statükosu”, kek konjonktüründeki değişimlere nihayet uyum sağlıyordu.

Aferin bendenize...
Noel Baba’lar bile alkışlıyor bunu...