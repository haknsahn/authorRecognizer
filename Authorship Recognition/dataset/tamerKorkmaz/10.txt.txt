Babacan'ın Ayakkabısı!

İçimizdeki IMF Lobisi'ne mensup kimi karakter oyuncuları, Strauss-Kahn'a fırlatılan ayakkabının bir anlamda kendilerine isabet ettiğinin farkında olmalılar…

Aslına bakarsanız…

Başbakan Yardımcısı Ali Babacan'ın "IMF'nin önerilerine güvenmediğimiz için şu ana kadar anlaşma olmadı" şeklindeki sözleri, Bilgi Üniversitesi'ndeki ayakkabı olayından çok daha sarsıcıdır.

Babacan, şimdiye kadar bu denli açık konuşmamıştı.

***

2008 Mayıs'ından beri…

Türkiye'nin IMF ile yeni anlaşma imzalamasını bekleyenlerin elleri hâlâ bomboş…

Küresel krizin en şiddetli döneminde bile Türkiye'ye "IMF Ayakkabısı" giydirmek mümkün olmadı.

"Kriz Lobisi" yeni bir "IMF Ayakkabısı" için çok uğraştı ama başaramadı.

Sonunda, IMF Kalecisi'ne "İstanbul deplasmanında" ayakkabı fırlatıldı.

***

Ayakkabı olayının özellikle dışarıdaki algılanmasının bir protesto gösterisini aşacak nitelikte olduğunu görmek zor değil.

"Bir buçuk yıldır bir türlü anlaşma imzalanmıyor üstüne bir de ayakkabı fırlatılıyor!"

Yani?

"IMF, artık Türkiye'de istenmiyor…"

***

Türkiye'nin IMF'ye ihtiyacı yok.

"Bu saatten sonra yapılacak bir IMF anlaşması yararlı olur mu?"

Ekonomi çevrelerinde artık bu durum sorgulanıyor.

Soru, ekonomistleri ikiye bölmüş!

Vatan'ın haberine göre "Bundan sonra yapılacak bir anlaşma yarardan çok zarar getirir" diyenlerin sayısında artış gözleniyor.

***

Ekranlarda, kimi "baba ekonomistler" artık "IMF Lobisi ile uyumlu görünme mecburiyeti"nden sıyrılmış vaziyette; "Türkiye'nin yeni bir IMF anlaşmasına ihtiyacı olmadığını" söyleyebiliyorlar!

Belli başlı banka genel müdürleri, peş peşe benzer sözleri seslendiriyorlar.

Nihayetinde, Ali Babacan da elini ayakkabısına attı!

Hükümet, "bu saatten sonra" bir sürpriz yapar da…

IMF ile anlaşma imzalarsa, büyük bir yanlışa imza atmış olur.