Aslında nedir?

Özel Kuvvetler Komutanlığı'na bağlı Seferberlik Tetkik Kurulu'ndaki seri aramalar “Özel Harp Dairesi- Kontrgerilla” tartışmalarını zirveye çıkardı.

Bu konuda şimdiye kadar gün ışığına çıkmış bilgiler, rahmetli Bülent Ecevit'in yıllanmış açıklamalarından rahmetli Kemal Yamak'ın anı kitabına kadar uzanan “bir dizi atıf”la dile getirildi, tekrarlandı…

İyi de oldu.

Buna mukabil, Türkiye'nin gizli tarihinin doğru anlaşılabilmesi bakımından hala daha çok eksik kalan, gün ışığına çıkmamış temel taşlar-gerçekler var!

*

Hepsinden evvel, Türkiye'nin ABD ile bağlantılı derin öyküsünün hangi tarihte başlamış olduğu hususu yanlış biliniyor.

-Özel Harp Dairesi'nin, Türkiye'nin NATO'ya girdiği 1952'den bir yıl sonra kurulduğundan yola çıkılarak, “Türk Gladiosu”nun başlangıç tarihine atıfta bulunulmuş oluyor.

*

Kontrgerilla yöntemi ile faaliyet gösteren ve “Gizli NATO görevi” yapan ÖHD, Türkiye'deki Amerikan askeri misyonuna (Jussmat) bağlı olarak çalışmaya başlamıştı.

Bununla birlikte, “Türk Gladiosu”nun yani Özel Harp Dairesi'nin Türkiye'deki “Derin ABD artı NATO Yapılanması”nı izah etmekte, anlatmakta yetersiz olduğunu söylemeliyim.

Türk Gladiosu derken de, Özel Harp Dairesi'nden bahsederken de “en derinde yer alan ana mekanizma”yı ifade etmiş olmuyoruz!

*

Türkiye'nin ABD ile birebir ilişkili gizli tarihinin asıl başlangıç tarihi, daha önce birkaç kez yazdığım gibi…

-11 Haziran 1944'tür.

Bakınız, henüz NATO'nun kurulmadığı bir tarihten söz ediyoruz.

Böyle bir tarih resmen açıklanmış değil.

Hiçbir görünür yazılı-sözlü kaynakta da böyle bir tarihten söz edilmiyor.

Böyledir, diye…

Sözünü ettiğim tarihin kesin olan gerçekliği değişmez!

Bu “saklı tarihi” yok saydığınız müddetçe gerçeği ıskalamış olursunuz.

1944, Ankara'da Washington'a bağlı-bağımlı bir “derin devlet”in tesis edildiği yıldır.

Bu derin devlet yapılanması; bir nevi “Baronlar Konseyi” gibi, “bütün devlet kurumlarının üzerinde bir mekanizma” idi.

“Derin devletin beyni” orasıydı, Özel Harp Dairesi değil: ÖHD, bu üstteki yapıya bağlı çok önemli bir parça olarak işlev görmüştür.

Türkiye'nin NATO'ya girmesiyle birlikte, ÖHD'nin “derin devlet” yapılanmasına eklemlenmiş olduğunu söyleyebiliriz.

*

1993'ten itibaren Ergenekon adıyla anılan mekanizma ise…

Adı başlangıçta farklı olsa da, 1944'ten itibaren sözünü ettiğim gizli devlet yapılanmasının “operasyonel gücü” olarak faaliyet göstermiştir!

ÖHD'yi, Ergenekon'la iç içe geçmiş biçimde çalışan bir parça olarak düşünmek gerekiyor. Neticede, her ikisi de üstteki “gizli yapı”ya bağlıydı.

*

1990'dan itibaren Avrupa'daki bütün NATO üyesi ülkelerde Gladio eksenli gizli yapılar tasfiye edildiği halde, Türkiye'de uzun bir süre daha “kontrgerilla” işlevi gören yapılanmaların devam etmesinin nedeni…

Türkiye'de diğer NATO ülkelerinden farklı bir “üst gizli mekanizma”nın bulunmasındandı.

Hep tekrarlana gelen yalnızca “Gladio temelli bir “izah”ın, Türkiye'deki durumu anlatmakta yetersiz kalması, işte bu nedenledir.

*

Türkiye'deki “gizli devlet” yapılanmasının üç yıldan fazla bir süre önce “kapalı kapılar ardındaki müthiş gelişmeler” neticesinde yıllanmış egemenliğini yitirmiş olduğundan daha önce birçok kez bahsettiğimi biliyorsunuz.

Günümüzde Ergenekon örgütünün üzerine gidilebilmesinin/ABD antetli Ergenekon'un tasfiye ediliyor olmasının temel nedeni budur…

ABD-NATO, üç buçuk yıldır Türkiye'deki yeni gidişatı tersine çevirebilmek için büyük çaba sarf ediyor, ancak başaramıyor.

*

Final: “Ankara'daki Washington” altmış iki yıl sonra Türkiye'deki hakimiyetini yitirmiştir. Bu çok çarpıcı derin gelişme; hiç kimsenin kaçamayacağı, inkar etmekle, yok saymakla, gözlerini kapamakla ortadan kaldıramayacağı bir hakikattir.

En derindeki hadise budur. Eksen tartışmalarının sırrı da burada saklıdır!