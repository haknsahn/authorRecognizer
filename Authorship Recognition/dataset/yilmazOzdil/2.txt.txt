Ah o kadın...


“Atatürk, Kerkük, Yassıada, Safiye Ayla, ordu komutanı, Bodrum Paşası, Fethullah Gülen, Mehmetçik Vakfı, 
Vehbi Koç, Hisar Camii, Türkçe ama Kürdili, katsayı sorunu, imam Şuayib Efendi, Mehmet Barlas, faşist(!) 
İzmir ve üniversiteli müezzin” aynı haberde geçebilir mi?

*

Seviyorum bu ülkeyi...

*

“Rast” makamında okumanızı öneririm; çünkü, “rast”laşma diye buna
derim ben.

*

Kerkük'te dünyaya gelen, milli mücadelede canını ortaya koyup İstiklal Madalyası kazanan, 27 Mayıs ihtilalinde 
tutuklanıp, Yassıada'ya tıkılan, hapisteyken kahrından kalp krizi geçirip ölen, İstanbul Valisi ve Adnan 
Menderes'in Sağlık Bakanı Lütfi Kırdar'ın adını taşıyan salonda...

*

Atatürk'ün en beğendiği sanatçılardan biri olan, modern Türk kadınının öncülerinden; tüm mirasını, Vehbi Koç'un 
çağdaş eğitim ve gariban çocukların desteklenmesi için kurduğu Türk Eğitim Vakfı'na bırakan Safiye Ayla ile...

*

Tüm mirasını, şehit ailelerine ve gazilere harcanması için Mehmetçik Vakfı'na bırakan, sanat güneşimiz, Bodrum 
Paşası Zeki Müren'in anısına yapılan ses yarışmasında...

*

Aralarında, Nesrin Sipahi, Serap Mutlu Akbulut, Melihat Gürses, Profesör Erol Deran, Profesör Erol Belgin, Beşir 
Ayvazoğlu ve gazeteci ağabeyimiz Mehmet Barlas'ın da bulunduğu seçkin jüri tarafından yapılan değerlendirme 
neticesinde...

*

Zeki Müren dalında birinci olan Harun Gürbüz'e, ödülünün, Ege ve 1'inci Ordu Komutanlığı yapmış olan, emekli 
orgeneral Çetin Doğan tarafından takdim edilen gecede...

*

Safiye Ayla dalındaki birinciliği, tam da n'oolacak bu imam hatiplerin katsayı sorunu denildiği şu günlerde, 
imam hatip mezunu, Ege Üniversitesi Edebiyat Fakültesi öğrencisi ve aynı zamanda İzmir Hisar Camii'nin müezzini 
olan, Muhammed Emin Ayaz kazandı...

*

İşin daha güzel tarafı; Hisar Camii'nin müezzini Muhammed Emin Ayaz, aynı Hisar Camii'nin baş imamı Şuayib 
Efendi'nin oğlu olan ve babası vefat ettikten sonra Hisar Camii'nin imamlığını sürdüren, faşist İzmir'de doğup, 
faşist İzmir'de ölen, efsane bestekâr Rakım Elkutlu'nun “O Kadın” isimli eserini seslendirerek kazandı...

*

Demedim ona hiç, kimsin ve nesin sen, ne adın... Niye yıllarca hayalimde süründün, yaşadın, o kadın, ah o kadın... 
Niye kahrın bana düşmüş, niye ellerde tadın; Kürdilihicazkâr... Ki, o faşist İzmir'in aynı Hisar Camii, 
Fethullah Gülen'in en ünlü vaazlarını verdiği camidir.

*

Seviyorum bu ülkeyi...

*

Şarkıları var.

Sanatçıları.

Ortak paydaları.

Çatlak ses çok çıksa da...

Müziği var hiç olmazsa.

