Ordu Valisi, erkeklerin ayakta işemesini istemediği için Ordu ili ve ilçelerinin tüm camilerinde pisuarlarını kaldırılması talimatı vermiş. Neden böyle bir uygulamaya giriştiğini soranlara açıklama olarak ‘sağlık’ ve ‘din’ gerekçelerini dile getirmiş . Ordu valisi Ali Kaban hacıymış. Allah kabul etsin. Sonuçta, bir valinin hacı ya da dinsiz olmasının görevi açısından bir önem taşıdığı öne sürülemez.
Ordu Valisi, inancı ne olursa olsun yasalar uyarınca bir ilin yönetilmesinden sorumlu. Görevi Ordu iline hizmet etmek. Hayatı zorlaştırmakla değil kolaylaştırmakla yükümlü. Bu bağlamda din bilgini olup olmaması da bir önem taşımıyor. Demokratik bir ülkede, laik bir ülkede, yönetenlerin neye inanıp inanmadıkları, yönetim biçimiyle ilgili bir konu değildir.
Gelin görün ki bizim valimiz, belli ki inançlarıyla yönetim işini birbirine karıştırmış. Onun inancına göre erkeklerin ayakta işemesi ‘mekruh’ yani kötüymüş. Olabilir, inançlara saygı gösterilmesi elbette ki gereklidir. Vali kendi inandığı uygulamayı bir kamu yasağı haline getirmek amacıyla müftüden fetva almayı gerekli görmüş.
Ordu İl Müftü vekili Veysel Çakı, camilerdeki pisuarları nasıl söküp attıklarını şöyle anlatıyor: “Sayın valimizin böyle bir talebi oldu, biz de uygun bulduk. Yani sağlık açısından, hijyen açısından ayakta su dökmek, prostat kanseri gibi hastalıklara yol açıyor. Din açısından da mekruh sayılıyor. Vali beyin de bir talimatı oldu. Biz de değerlendirdik. Toplantıda görüştük ve bize ait, bizim denetimimizde olan camilerdeki pisuarların kaldırılmasını talep ettik. Belediyeye ait, umuma ait tuvaletlere biz karışmıyoruz.”
***
İl müftüvekilinin kendini din görevlisi olarak mı, yoksa doktor olarak mı algıladığı konusunda bir kararsızlık içinde olduğunu gözlemleyebiliyoruz. Ayakta işemenin prostat kanserine yol açtığı gibi bir saptamada bulunmaya neden ihtiyaç duyduğunu, bu saptamayı hangi eğitim birikimine dayandırdığını anlamamız çok zor.
‘Dinen mekruh’ ifadesinin hangi kitaba, hangi tarihsel bilgiye dayandırıldığını anlamamız bile zor. Kaldı ki, dini inanca göre böyle düşünülse bile, pisuar sökmek gibi ‘sert’ ve diğer insanların yaşamına müdahale eden eylemlere girişilmesine bir açıklama getirmek zor. Ayrıca, erkeklerin alaturka tuvaletlerde çiş yapmasının daha büyük bir pislik yarattığı da sır değil.
Dinin, tuvaletle, çişle bu kadar yakından ilişkilendirilmesi de oldukça tuhaf. Alafranga tuvalet, alaturka tuvalet uygulamasında da bazıları bunu bir inanç meselesi haline getirmiş durumdalar. Bazı belediyeler, belediyelere bağlı birtakım kurumlar bazı alanlardaki alafranga tuvaletleri söküyor, yerine alaturka tuvaletler yapıyorlar.
Bu gibi konularda herkes bireysel tercihini yapmakta sonuna kadar özgürdür. Geleneklerine bağlısındır, öyle görmüşsündür, öyle sürdürmek istiyorsundur, buna kimse karışamaz. Sorun kamu alanına müdahale edilmeye başlanıldığında ortaya çıkıyor. Tuvalet kullanımının, belli bir yetkili makamın öngördüğü ve dayattığı şekilde gerçekleştirilmesini istemek en kibar ifadeyle komik. Kaldı ki ülkemizdeki ‘umumi’ tuvaletlerin kullanım tarzının hangi standartlarda ve koşullarda olduğunu biliyoruz. Tuvaletlerdeki temizlik standartlarının batı ile aramızdaki en önemli farklardan birisini oluşturduğunu söylemek bile mümkün. Doğu’daki Müslüman ülkelere gidildiğinde daha da utanılacak bir tabloyla yüz yüze geliniyor. Kısacası, Türkiye’nin de, ‘Ortadoğu uygarlığı’nın genelinin de, bu konuda övünülebilecek ya da model alınabilecek bir durumda olduğundan söz etmek imkânsız.
***
Türkiye’nin gündelik hayatla ilgili temel sorunu olarak sunulan ‘mahalle baskısı’ belki de iddia edildiği kadar yaygın ve etkin değil. Ama ‘devlet baskısı’nı her zaman ciddiye almak gerekmiştir, şimdi de bu geçerli. Bazı devlet görevlilerinin kendi inandıklarını, ya hiçbir kural veya kitap dinlemeden, ya da kitabına uydurarak dayatmaya kalkışmaları sorunundan bir türlü kurtulamıyor bu ülke. Bu sorun, yaşamın birçok alanını etkilemeye yani kapsama alanı çok geniş bir sorun olma özelliğini göstermeye devam ediyor. Bu tür ‘zaptiye’ler, Türkiye’nin demokratikleşme ve özgürleşme sürecini ciddi düzeyde engelliyorlar.
Bir idarecinin kendi inanç ve geleneklerini dayatması, tam da şu anda tartışmaların odak noktasına yerleşmiş olan devlet despotizminin bir başka versiyonu olarak değerlendirilebilir. Sekülerlik ve modernizm adına da olsa, inanç, din ve gelenek adına da olsa, belirli bir davranış ve yaşam modelinin dayatılması çağdaşlığa ve özgürlüğe aykırıdır. “Şöyle giyinirsen kamusal alana giremezsin” diyen zaptiye ile, “ayakta işeyemezsin, sökerim senin pisuarlarını” diyen kafa arasında özde bir fark olmadığını söyleyebiliriz. Her ikisi de yasakçı, her ikisi de dayatmacı.
Tek bir yaşam tarzını ve yaşam anlayışını dayatan, çoğulculuğu sindiremeyen düşünce tarzından her zaman çok çektik. Benzer makamlarda oturanlar, belki de aynı adamlar, bu kez de, modernizm gerekçesiyle değil ‘din’, ‘iman’ gerekçesiyle yasak alanlar yaratıyorlar.