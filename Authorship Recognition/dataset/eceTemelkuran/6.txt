Türkiye büyüyor! Temsil edilmeyen, sesi duyulmayan Türkiye giderek büyüyor.
Taarruz altındaki sendikalar, biber gazı yiyen işçiler, aşırı milliyetçilik virüsünün yayılışını ürkerek izleyen sosyal demokratlar, üniversitelerden atılan öğrenciler, insafsız rekabetin ezdiği bitirdiği, direniş tecrübesi sınırlı beyaz yakalılar, bireysel kredi borçlarıyla kamçılanan, dizilerle aptallaştırılan orta sınıf, kâh hayatın kâh meşru siyasetin kapısı dışına kilitlenen Kürtler, çalıştay manyağı yapılmaya çalışılan Aleviler, çocuklarının neden öldüğünün cevabını artık bilmeyen ‘şehit anneleri’, sanki bir doğal felaketmiş gibi anlatılan grizu patlaması yalanıyla öldürülen maden işçileri, göz göre göre katledilen tersane işçileri, aç kaldığı için kendini öldüren insanlar, işten atılmış gazeteciler, bütün bunları izleyerek sessizce vicdanı sızlayanlar, orduyu tarihi birtakım intikam fikirleriyle değil bu ülkedeki herkesin içinde yer etmiş militarizmi silmek için eleştirenler, Batı’ya bakarken sırtını Ortadoğu kardeşliği fikrine dayamak isteyenler, ‘Anadolu’ fikrinin hâlâ çalışabilir bir proje olabileceğine inananlar...
* * *
Meclis’te bizi kim temsil ediyor? Meclis’i geçelim bir kalem, bizi siyasette, şöyle yüksek sesle, takır takır, adam gibi, kim temsil ediyor? Bizim derdimizden bahseden kim? Dermanı geçtim, dermansızlığımıza kederlenen, ama şöyle kürsüye vura vura kahrolan bir parti var mı? Yok.
* * *
Türklükten değil, Anadolu’nun kardeşliğinden; ‘Nişantaşı demokrasisi’nden değil, yoksullarla zenginlerin eşit vatandaş olduğu bir demokrasiden; ülkenin nominal zenginleşmesinden ve ekonomik büyümeden değil insanların tek tek insan gibi yaşaması idealine dayalı bir ekonomiden; üretim hacminden değil maden işçilerinin ölmeden çalışma hakkından bahseden, ve evet, bunları hep birden söyleyen bir parti... Türkiye, bir siyasi boşlukta. Münazara ve müzakere masalarında konuşan tek bir taraf var. AKP. Öteki taraf ya masadan kalkıp gidiyor, ‘tavır yapıyor’ ya da tek başına öfkelenip, kendi için (!) konuşuyor.
* * *
Bizden, yukarıda söz ettiğim bizden bahseden bir parti lazım bize. Yeni Çeltek’te Maden-İş’in Çetin Uygur önderliğinde yaptığı örgütlenme deneyimiyle ‘yeni çocukların’ örgütlenme fikirlerini birleştirebilen bir örgütlenme. Anadolu illerinde CHP’nin haline baka baka kahrolup, eski SHP günlerini özleyen koca bıyıklı adamların özlemleriyle Nişantaşı’nda Taraf gazetesi okuyan kadının demokrasi fikrini bitiştirebilen bir yapı.
Okullarından dandik nedenlerle atılan solcu öğrenciler ile ‘Solcu reklamcıları’ aynı heyecan etrafında birleştirebilecek bir cümle. Diyarbakır’da Bağlar Mahallesi’nde kalaşnikoftan başka bir şey hayal etmesine izin verilmeyen on iki yaşındaki çocukla Maraş’taki trikotaj işçisi genç kızı aynı anda çağırabilecek bir ses. Etiler’de vicdanı sızlayan kadının, kâğıt toplayıcısı adamlarla kendini eşit hissetmekten dolayı onur ve heyecan duyacağı bir çatı. Umut etmeye değil, inat etmeye hep birlikte karar vereceğimiz bir mecra.
Türkiye’deki siyasi boşluk ölümcül bir noktaya gidiyor. Zamanı geldi. Bunun bir çaresine bakmak gerekiyor.