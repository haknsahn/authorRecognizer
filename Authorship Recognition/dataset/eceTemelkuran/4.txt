Memleketin durumu ortada. Bizim durumumuz da, en iyi ihtimalle o da, memleketinkinden hallice. Maden işçilerinin içimizdeki sızısı geçmeden, TEKEL işçilerinin kahrı çöktü iman tahtamıza. Zaten her şey epeydir bir acayip karışık. Kimin doğru söylediğini bilmediğimiz bir gürültü içinde gidip dönüp duruyor memleket. Kürt meselesi apayrı zaten, ona hiç girmiyorum. Yoksulluktan intihar edenler ve Terörle Mücadele Kanunu mağduru çocukların içeride çürüyüşleri... Ah, ah!
Vaktiyle, Britanya Kraliçesi çok kötü geçen bir yılın ardından yıl sonu değerlendirme konuşmasına şöyle başlamıştı:
“Bu yıl bir annus horribilis idi”
Kraliçe’den bu kavramı ödünç alarak söylüyorum:
2009 bir annus horribilis idi!
Yani berbat bir yıl!

İman ettim
Bu sebepten, tamamen bilim dışı sebeplerle, büsbütün dayanaksız olarak yani, 2010 yılının şahane geçeceğine inanıyorum. Hayır, hayır! İnanmıyorum, buna, tüm kalbimle iman ediyorum. Neden? Çünkü öyle. Çünkü... Öyle!
Bakıyorum, sadece memleket açısından değil, benim tanıdığım hemen herkes açısından, sıkıntılı, buhranlı, sürüncemeli, böyle bir sıkıntılı, fenalık getirici bir yıl oldu 2009. Sırf bu yüzden 2010’da her şeyin, neredeyse herkes için sonuca bağlanacağına, açıklık kazanacağına, daha netleşeceğine dair kesin bir kanaatim var. Neden? Çünkü öyle! Çünkü koskoca bir yılı berbat bir şekilde geçirmemizin bir karşılığı, bir ödülü olmalı. Elbette böyle bir ilahi adalet yok. Ama olduğuna inanırsak (Secret hesabı!) neden olmasın!

Talihsizlik
Astrologlar 2009’un başında şöyle hükmetmişlerdi:
2009, bize ait olmayan her şeyi geride bırakacağımız bir yıl olacak. Bilmiyorum kaçınız bu ‘kehanetin’ sancılarını yaşıyorsunuz şu günlerde ama benim tanıdığım hemen herkes şu son günlerde yeni kararlar, ayrılışlar, değişimler geçiriyor. Neredeyse tanıdığım insanların hepsi “Hiç değişmez” dedikleri şeyleri değiştiriyorlar son günlerde, ya da pek yakında değiştirmek için hazırlıklar yapıyorlar.
Tamamen gayri ciddi bulabilirsiniz ancak söylemek zorundayım bunu. Benim açımdan da öyle. Nasıl? Şöyle...
Bilmem hatırlar mısınız? Yaklaşık bir yıl kadar önceydi, buralardan kalkıp Beyrut’a geçici bir süre taşınmadan az evvel, iki kumru evimin içine (içine!), kütüphanemin üzerine yuva yapmışlar, bununla yetinmemiş, yumurtalarını bırakmışlardı. Çeşitli müzakereler sonucu bu durumun sürdürülebilir olmadığına kanaat getirmiş ve yuvayı özenle pencere önüne taşımıştım. Bu ahmakça icraatın sonucu ise son derece talihsiz olmuş, yaklaşık beş dakika sonra bir karga iki küçük yumurtayı kapıp götürmüş ve bunun vicdan azabı yaklaşık bir yıl içimde kalmıştı. 

Ne ise ne!
Şimdi, tahminim aynı kumru çifti, yeniden bir atağa geçti. Kütüphanemin üzerine çalı çırpı taşınmaya başladı. Kumruların ev konsepti oldukça palyatif. İki tane çırpıyı üst üste koyunca fazla lüks aramıyorlar. Çalı ile çırpı birbirine denk gelip bitişti mi tamam! Yumurtayı aynen bırakıyorlar. Velhasıl bu son derece hızlı süreç başladığı anda bir karar vermem gerekiyordu. Ben de verdim. Böylece 2010’un ilk kararı oluştu:
Bırakıyorum! Kumrular ne istiyorsa yapsın!
Sevenler birleşsin, kumrular üresin. Ne ise ne! 2010 geliyor, eğlenceler başlasın!