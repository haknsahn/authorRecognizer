İlhan Yardımcı adlı vatandaş Bursa’nın CHP’li Nilüfer Belediye Başkanı Mustafa Bozbey’i Cumhuriyet Savcılığı’na şikâyet ediyor. İlhan Yardımcı yazının altında kimliğini şöyle belirtiyor:
“Eğitimci - Muharrir - Şair - Radyo Televizyon Programcısı, ‘Âşıklar, Yazarlar Şairler Derneği’ Başkanı”
Şikâyetçi zat, şair ve yazar olmasına rağmen Türkçesi ilkokul düzeyinde. Şikâyetini düzelterek aktarıyoruz:
“Nilüfer Belediye Başkanlığı tarafından yürütülen, belediye imkânlarının kullanıldığı “Cumhuriyet İçin Yürüyoruz” pankartları yanına, üzerinde Atatürk’ün kalpakla resmi bulunan altında ‘Devrimlerinin izindeyiz’ sloganlı bayrak ilave edilmiş bulunmaktadır.
Cumhuriyet adını ve Atatürk’ü kullanarak yürüyüş yapanların sloganları ve pankartları düşündürücü ve üzücü olmaktadır.
Nilüfer ilçesinde her eve dağıtılan bez posterlerin parası kim veya kimler tarafından ödenmiştir?
Bursa’da bir ayrımcılık ve cumhuriyete karşı tahrik unsuru taşıyan bu hareket için suç duyurusunda bulunuyoruz.”
Çakma şair İlhan Bey, “Cumhuriyet için yürüyoruz” pankartlarını tahrik edici bulmuş. Ancak mesele bu değil...
Mesele ne biliyor musunuz? Savcılığın bu deli saçması şikâyeti İçişleri Bakanlığı’na iletmesi, Bakanlığın da Bursa Valiliği’ne yazı yazarak Belediye Başkanı Mustafa Bozbey’in ifadesini istemesi... Evet Bursa Valiliği bu yüzden ciddi ciddi Belediye Başkanı Bozbey’in ifadesini istiyor. Bozbey Valiliğe şimdi “Cumhuriyet için yürüyoruz” pankartları ve kalpaklı Atatürk fotoğrafı ile ne yapmak istediklerini anlatacak. 
Halkı tahrik ettiği için hesap verecek!
 
Kaçılan Türkçe...
Önceleri kolay telaffuz edilen yabancı isimler konuyordu oraya buraya. Şimdi dil bilmeyenin telaffuzunu beceremediği isimler sardı etrafı... Haftalardır gazetelerde üç tam sayfa duyurular görüyoruz: “Sinpaş Central Life; Sinpaş Aqua City; Sinpaş Aqua Manors, Bosphorus Cıtyİstanbul vb.”
Dil Derneği Başkanı Sevgi Özel diyor ki:
- Derneğimiz birçok kez işyerine, yapısına ve başka ürünlerine Türkçe ad bulamayan, kişi ve kurumları uyarmıştır. Uyarılarımız toplumun birçok kesiminde yankı bulmuş; ama ilgili kurumlar Türkçe adlandırma konusunda duyarlı olmamıştır. 
Yapılarına, “Kemer Koru Evleri, Saklı Vadi Konutları, Sevinç Evleri, Ulukent Konakları, Tunçkent Konutları, Ayışığı Konutları, Ihlamur Evleri...” gibi adlar veren kişi ve kurumları da görmekte, bundan sevinç duymaktayız. 
Ancak büyük kentlerimiz başta olmak üzere birçok yerde, onlarca yapının alnında, “Green Garden, Dream City, Digicom Starlife, Selenium City, Selenium Twins, Marenegro, Sealybria, Antrium Residence, Sunrise Residence, Portville...” gibi, çoğuna dilimiz dönmeyen adlar yazmakta; kimilerinde de “Misstanbul Evleri, Ankamall, Park Ulusoy City, Canan Residence, Gürsu Konsept Evleri” gibi bozuk ya da karma adlar kullanılmaktadır. Neden bu yozlaşma? Neden bu kendi kendimizden kaçış?
 
Yeni çıkarılacak “Nefret Yasası”yla “Ermeni dölü”, “Pis Çingene”, “Gavur” gibi ifadeleri kullanmak suç olacakmış.
Bakalım kanun zoruyla ne kadar kibarlaşacağız...
Haldun Ertem
 
Yerdeş
Gazeteci Güngör Yerdeş hayattan ayrıldı... Birer ikişer gidiyor bir başka dünyaya eski gazeteciler... 1966 yılında TRT Haber Merkezi’nde işe başladığımda oradaki saf ve temiz kadronun elemanlarından biriydi Güngör Yerdeş... Her daim neşeli, hayatı gırgıra alan ama işini de gayet titiz yapan bir haber müdürü... Ne hoş bir kadroydu; Doğan Kasaroğlu, Muammer Yaşar, Hüsamettin Çelebi, Ahmet Oktay, Basri Balcı, Aydın Soysal, Nizam Payzın, Zeki Sözer, Selahattin Sonat, Haluk Tuncalı, Şahin Tekgündüz, Aycan Giritlioğlu, Fadıl Taylan, Tayyar Şafak, Cevat Taylan... Kimi hayatta kimi bizden ayrılmış arkadaşlar.. Bize gazeteciliği sevdiren dostlar..
Her birini her zaman sevgiyle anıyoruz... Güngör Yerdeş’i saygıyla selamlıyoruz.
 
Ergenekon tutuklusu Tuncay Özkan, “Suçumu bilmek istiyorum. 7 dilekçe yazdım, cevap verilmedi” demiş. 
İnsanları bu kadar da sıkboğaz etmemek lazım canım. Bilseler herhalde şimdiye kadar çoktan söylerlerdi...
Fahrettin Fidan
 
Kas...
İstanbul Büyükşehir Belediyesi’nin kamuya yararlı dernek statüsündeki Kas Hastalıkları Derneği’nin 18 yıldır faaliyet gösterdiği binayı boşaltmasını istediğini yazmıştık
İstanbul CHP Milletvekili Sacid Yıldız bu konuda İçişleri Bakanı’na bir önerge vererek sordu:
- Binlerce hasta için kamunun yapmakta zorlandığı önemli bir rolü karşılıksız yerine getiren bu derneği bulunduğu binadan çıkarmak hukuki midir?
- Türkiye Kas Hastalıkları Derneği’ne başka bir yer gösterilecek midir?
- Hastaların mağduriyetini nasıl önleyeceksiniz?
İçişleri Bakanı’nın yanıtı bekleniyor...
 
BDP binasını 
PKK’lı açmış.
Bu işler böyle!
Partiler teröristler tarafından “açılınca” değil,
teröristler nedeniyle “kapatılınca” sorun oluyor...
* * *
Cemaate soruşturma açan savcıya iktidar partisi tarafından  “Onları bırak ” 
talimatı verilmiş.
Deniz Feneri’ni, cemaati, tarikatı, telekulağı bırak!
Askere, yargıya, üniversiteye tak...
Gülhan Elmas


