Sanal âlemin gözüpek savaşçıları 

Sinema sanatı, kendisini yenileme çabası içinde başka ifade biçimlerinden ve farklı estetiklerden yararlanıyor. Eskiden resim, edebiyat, müzik gibi klasik sanatlardan alınan esin, günümüzde farklı şeylerden geliyor. Örneğin çizgiromandan ve de bilgisayar oyunlarından... Ve sinema hem bu farklı sanatlardan etkileniyor hem de kendisi onları biçimlendirip besliyor. Sinema çıkışlı bilgisayar oyunları, artık özellikle gençlerin gözdelerinden. Ve tam tersine, onlardan yararlanan birçok film de izledik. Ama kabul etmek gerekir ki Oyuncu, onların içinde seçkinleşiyor ve bu ilişkiyi bir adım daha öteye götürüyor. Crank-Tetikçi serisinin yaratıcı ekibinden gelen film, öylesine yakın ki neredeyse bugün olan bir gelecekte, tümüyle sanal bir yaşama teslim olmuş ve eğlenceden kumara, arkadaşlıktan cinsel tatmine her şeyi onlarda arayan bir toplumu hicvediyor. (Aslında belki bu hicivden çok, bir ağıt yakma!) Bu garip toplumda, bilgisayarın başındaki yöneticilerle, artık gemi iyice azıya almış bir kitle televizyonculuğunun starları sık sık karşılaşıyor. Sürekli olarak şiddet, kaba güç ve vahşete dayalı bu oyunların düşsel ve sanal kahramanları, ya günün birinde kendi iradelerine kavuşup isyana kalkışırlarsa? Böylece, bunlardan birinin kahramanı Ken Castle, karşısında Kable adlı mitolojik görünümlü ve yenilmez savaşçıyı buluyor. Ve ortalık karışıyor. Film, ilk yarım saatinde, hemen sadece çok gençlere yönelik biçimde, sersemletici bir kurguya, görsel efekt bombardımanına ve ne pahasına olursa olsun oyalamaya dayalı aptalca filmlerden biri gibi gözüküyor. Ama yanılmayın; sabredip kalırsanız, gitgide ilginçleşen ve dramatik, hatta trajik boyutlara ulaşan bir fütürist fantezi göreceksiniz. Kable, yöneticisi gencecik Simon aracılığıyla dünyaya ve onun tüm haksızlıklarına baş kaldırıyor, sevdiği kadını ve kızını korumaya çabalıyor. Sanallık gerçekle yer değiştiriyor, düşsel kahramanlar yeryüzüne iniyor, fantezi gerçeğin yanı başındaki dostu oluyor. Ve bu şaşırtıcı film, ulaştığı oyalayıcı temponun yanı sıra, kurduğu şaşırtıcı derecede özgün estetikle de türünün öncü filmleri arasında yer almayı hak ediyor. Dexter dizisinden Michael C. Hall ve The Closer'dan Kyra Sedgwick, bu dizilerin hayranları için ayrı bir koz. Daha geçen hafta Kadın Aklı, Erkek Aklı adlı komedide modern erkek olarak izlediğimiz Gerard Butler'ın yeniden bir arena silahşörüne dönüşmesiyse, sanırım kaçınılmazdı.

OYUNCU ***
(Gamer) 
Yönetim ve senaryo: Mark Neveldine, Brian Taylor 
Görüntü: Ekkehart Pollack Müzik: Robb Williamson, Geoff Zanelli 
Oyuncular: Gerard Butler, Michael C. Hall, Logan Lerman, Kyra Sedgwick, Milo Ventimiglia, Alison Lohman, Amber Valletta Amerikan filmi 
