Darbe sorgusu
Memleketin huzuru (!) için daha az konuşan ve yazan siyasetçi, medya önermeleri arasında köşelerin etkinliğiyle ilgili polemikler tarihten günümüze hep süregeldi. Çetin Altan, köşesini “Bugün canım yazı yazmak istemiyor” diye boş bıraktığında sütunlar dolunca yazıya sığmayacak siyasi mesaj yerini bulmuştu.
Cumhuriyet Gazetesi Ankara Temsilcisi Mustafa Balbay’ın köşesinde her gün cezaevinde tutuklu kaldığı gün sayısı yayımlanıyor. Balbay 272 gündür tutuklu! Ergenekon davasından yargılanıyor. Neredeyse dokuz aydır yazmamasına karşın, Balbay, son duruşmada mahkeme başkanına sorduğu tek bir soruyla gündemi belirledi. Ergenekon davası aylardır, “darbe” girişiminin asıl şüphelisi konumunda olan 2003-2004 döneminin “komuta kademesi”ni soruşturmanın dışında tutarak ilerliyordu.
Balbay, gazeteciliğini yaptı, can alıcı noktayı Türkiye’nin dikkatine taşıdı: “Ben buradayım, Özden Örnek nerede?” Özden Örnek Sarıkız, Ayışığı darbe hazırlıklarını bilgisayardaki “Günlükler”e kaydeden amiral. Dönemin Deniz Kuvvetleri Komutanı. Kara Kuvvetleri Komutanı Aytaç Yalman ve Hava Kuvvetleri Komutanı İbrahim Fırtına ile birlikte, Jandarma Genel Komutanı Şener Eruygur’un eşgüdümünde iktidara yönelik darbe hazırlığı yapmışlar. Eruygur, emekli Orgeneral Hurşit Tolon’la birlikte emekli olduktan sonraki faaliyetleri nedeniyle Ergenekon’dan tutuklanmıştı. Bu durum iddianameye “askeri müdahaleye zemin hazırlama” şeklinde geçmiş ve şüpheli komutanlarla ilgili soruşturma evrakı (tefrik edilmiş) ayrılmıştı. Komutanlar şimdi ifadeye çağrılıyor!
Aylardır sanki uyku halinde olan “darbe” suçlamasının asıl taraflarıyla ilgili süreç yeniden işlemeye başladı. Balbay’ın sorusu mahkemeyi uyandırdı! Gazetecilik işte böyle bir şey, Cumhuriyet’teki köşesi 272 gündür boş çıkan Mustafa Balbay dokuz aydır yazamadığı makalelerin hepsini tek bir cümleye sığdırabiliyor: “Ben buradayım, Özden Örnek nerede?“
Mahkeme Başkanı sorguya çektiği gazeteciden etkileniyor. Savcılara, “Sahi biz burada neyi soruşturuyoruz, darbeyi mi?” diye sorma gereği duyuyor. Savcılar da, “Evet, darbeyi yargılıyoruz” diyorlar. Bir hafta geçmeden, “darbe sorgusu”nun muhatabı generallere davetiye gönderiliyor. Bu kadro aynı zamanda, “genç subayların rahatsızlığı”nı Cumhuriyet’e aktaran, Kıbrıs gerekçesiyle Ankara’da “muhtıra” toplantıları düzenleyen, Yüksek Askeri Şûra’da dönemin Genelkurmay Başkanı Hilmi Özkök’e darbe dayatması yapmaya çalışan, olmayınca istifaya zorlayan iddiaların da odağındaki isimler. Özden Örnek’e ait olduğu öne sürülen “Günlükler”de hayli delil var. Savcılık, günlüklerden hareket ettiği için üç kuvvet komutanını “şüpheli” olarak ifadeye çağırıyor. Türkiye’nin darbeler tarihindeki “başarısız” darbe girişiminin sorgulanacak olması bile demokrasinin zaferidir.