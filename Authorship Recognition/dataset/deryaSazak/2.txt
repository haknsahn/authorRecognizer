Cin şişeden çıktı
Ahmet Türk, Kürt açılımının başladığı günlerde “Cin şişeden çıktı” demişti. Olaylar, bu kehaneti doğrulayan tarzda gelişiyor. Kürt sorununun çözümünde gelinen nokta “olasılıksızlık.”
Türkiye, neredeyse iki yüzyıllık etnik, siyasi, ulusal bir sorunla en açık şekilde “yüzleşmektedir.”
4.5 aylık “demokratik açılım” süreci böyle bir fayda sağladı. Nelerin olabileceği, olamayacağı görülmeye başlandı. Olasılıklar “aykırılık” sırasına göre tartışılıyor.
1984’te PKK, Eruh ve Şemdinli baskınlarıyla ortaya çıktığında, “ayrılıkçı” Kürt hareketinin silahla sonuca gideceği, T.C’ye karşı sürdürdüğü savaşı kazanıp, Güneydoğu’da ayrı bir devlet kuracağı düşüncesi ciddi bir tehdit ve yakın zamanlı bir tehlike olarak görülüyordu. 25 yılda 40 bin insanımızı bu kanlı dönemde kaybettik. 1990’larda ülke “iç savaş” şartlarına sürüklenmişti. Öcalan yakalanıp İmralı’ya konulduktan sonra PKK, bir süre sınır ötesine çekildi. Yeniden güç kazandığını düşündüğünde eylemlerine yeniden başladı. 2009 yazında “demokratik açılım” projesi ortaya atıldığında PKK’nın da silah bırakarak siyasallaşacağı, Kürtleri Meclis’te temsil eden DTP üzerinden normalleşmenin sağlanacağı, şiddetin son bulacağı beklentisine girildi.
Tokat-Reşadiye’deki PKK saldırısına kadar umutlar hayli yüksekti. Ancak 7 askerin şehit edilmesi, Anayasa Mahkemesi’nin DTP’yi kapatması, ardından İstanbul Dolapdere ve Muş Bulanık’taki olaylar nedeniyle 1990’lara dönüş endişesi arttı.
Aydınlar, kapatılan DTP milletvekillerini “Meclis’te kalmaya” çağırmışlar.
DTP’nin yerini alacak BDP’ye Ufuk Uras’ın da katılımıyla “grup kurdurma” düşüncesi iyi niyetli ancak gerçekçi değil. AKP de, TBMM’den “çekilme” kararı alan milletvekillerinin istifalarını oylatmayarak, “ara seçim”i engellemeye çalışacaktır.
Aydınların daha güçlü bir çağrıyı, parlamentodaki iktidar ve muhalefet partilerine yapmalıdır.
Kürt sorunu Meclis’te çözülmediği sürece, şiddet daha da yaygınlaşacak, Anadolu’daki kutuplaşma artacaktır.
Partilerin demokratik yöntemler konusunda gönülsüz olduğu, yargının kapatma kararlarıyla süreci bloke ettiği, muhalefetin yapıcı hiçbir öneri getirmediği ortamda siyasetçiler kendi bindikleri dalı da kesmiş olacaktır.
CHP ve MHP seçimde iktidara gelseler bile Türkiye’yi bugünkü şartlarda yönetebilecekler mi? PKK, Kürtleri dağa çıkmaya çağırıyor, İmralı’nın birkaç ay önceki ılımlı tutumu geride kaldı.
Ahmet Türk haklı, “Cin şişeden çıktı!” Olasılıksızlık, çözümü de beraberinde getiriyor. Şişeden çıkan cini eski yerine döndürmek mümkün olmadığına göre Türkiye’nin Kürt sorununa demokratik çözüm bulmaktan başka seçeneği yok. Parlamento bunu yapamazsa erken seçime gidilir, görev yeni Meclis’e düşer.