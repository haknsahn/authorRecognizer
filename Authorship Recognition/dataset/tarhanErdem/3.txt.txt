Dürüst anlatanlar da var

Kürt sorununu anlamak lazımdır, evet ama anlamak için anlatan birileri olmalı önce, dinleyip
ya da okuyup anlayasın. Son olaylardan sonra, çok yazarımız İzmir’de olan biteni sorguladı, yazdı. Bunlardan bir çoğu, sorunun özünü oluşturan önyargıyla kaleme alınmıştı. 
Önyargılarının esiri olmadan yazılanlardan biri, dünkü Radikal İki’deydi. “İzmir’in gâvurluğu ve
faşiştliği” başlıklı yazısında Baskın Oran, 55 yıl önce, 6 Eylül gecesi başlayan olaylarla gayrimüslimleri kaçırdığımızı ve İzmir’in “şimdi diğer Müslümanlarla boğuştuğunu” yazmıştı. Baskın yazısında örtünme, türban, insan hakları sorunlarını da “Başıbağlı meselesi” ve “Kürt meselesi” başlıklarıyla pek güzel anlatıyor.
İzmirli olan yazar, elinde taş tutan hırslı sarışın kızı çok güzel tasvir etmiş;
kolyesi, küpeleri, dövmesi, blucini, tişörtü her şeyiyle bu modern genç bence, endişesine karşı kendini taşla koruyabileceğini sanan aydınlarımızdan biridir.
Baskın’ın yazısını okumuşsunuzdur, ya da isterseniz hemen elinizin altındadır, şimdi okumak için bir yere ayırın.
İzmir’i anlatan çok güzel bir röportajı Sizlere anlatmak istiyorum. Ece Temelkuran’ın “İzmir’deki Türklerin ve Kürtlerin hikâyesi” başlıklı dizisini, “ne oluyor?”diye soranlara, sorunun özünü öğrenmek isteyenlere içtenlikle öneririm. (Milliyet, 30.11-02.12)
Ece, Kadifekale’de ekmek pişirip satan kadınlarla tandır fırını önünde konuşmuş. Belediye fırınlarını yıkıyormuş, sonra onlar tekrar yapıyorlarmış. Para kazanacakları başka bir kapı yok, tandır fırını yapılacak, belediye yıkacak, onlar tekrar yapacak.. nesil ve nitelik değişene
kadar! Tıpkı 1960 sonrası İstanbul’da gecekonduların yıkılması ve yeniden yapılması gibi. O tarihlerde Doktor Hart, Zeytinburnu’nda 4 kez yıkılmış ve beşinci kez yeniden aynı yerde yapılmış gecekondular bulmuştu.
Yazar benim sınıf arkadaşım Güner Eliçin’e sormuş “Peki İzmir’in meşhur Sol’u ne yapıyor bu konuda?”;
O da cevaplamış: “Biz en başından beri halktan korktuk.” Güner eklemiş olabilir “Niçin ve kimden korktuğumuzu sormadan sadece korktuk”.
CHP’nin eski geçiş dönemi Genel Sekreterlerinden Şeref Bakşık DTP başkanı Ahmet Türk’ü tanımlayıp bir görevini hatırlamış: “Zarif, alçakgönüllü bir insandır. Fakat bir lider sürüklenmez, sürükler.”
İşte Temelkuran’ın röportajından birkaç cümle daha:
“Gecekondu mahallelerinin bulunduğu bir tepenin tüm yüzünü Atatürk maskı kaplıyor. ‘Yurtta barış, dünyada barış’ yazıyor altında dev harflerle. Oysa yoksulluğun gizli savaşı, Atatürk maskının burnunun dibinde sürüyor.
“Ortaya ‘Kürdüm ben’ diye çıkınca insanlar, buna nasıl karşılık vermesi gerektiğini bilmiyor.
“Korkmaya, sonra kızmaya, en son da öfkelenmeye başlıyor. Kafalar karıştıkça işler karışıyor. Bir de bu açılım işi AKP’den gelince... Yani kendisine karşı mevzi aldığına inandığı bir siyasi hareketten...
“Alıyor eline bayrağını, bir şey söylemeye çalışıyor. İzmir bir şey söylemeye çalışıyor. Sorsan, o da tam olarak bilmiyor.”
Ben bu kızı çok seviyorum, eline sağlık Ece.