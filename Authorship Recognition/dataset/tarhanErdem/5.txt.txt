'Demokrasi ama' diyenler

Aydınlarımız, galiba tamamına yakını, tanımını kendisinin yaptığı, taraflarını kendisinin belirlediği bir ‘demokrasi mücadelesi’ içinde!
Bir uçtakiler, darbe planlayıp, fırsat bulduğu yerde uygulamaya koyanlardır. Bunların amaçları tutanaklardadır: ‘Demokrasiyi korumak’!
Diğer uçta, yaşamın her parçasını ve her türünü kutsal buyruğa bağlayanlar oturmaktadır. Bunlara göre, insanların inandıkları gibi yaşamaları serbest olmalıdır; demokrasinin özü önce kendi yaşamını biçimlendirmektir. Bunlar yüz yıl önce ‘Yaşasın hürriyet’ dedikleri gibi, bugün de ‘Demokrasi’ demektedirler.
Bu iki uçtakileri, bir asırdır tanıyoruz, bilinmeyen yanları yoktur; asıl anlamamız gereken aradakilerdir.
Onların da hepsi demokrasiyi, AB’yi, yargı bağımsızlığını, ‘Kürt Açılımı’nı istemektedir ama, unutulmaması gerekenler vardır:  
Aradakiler, ‘bizim milletin’ bazı özelliklerini, halkın duyarsızlığını, bir tarihte bir yerde çıkarılan haritayı, yargıçların yetişme farkını, açılımın içinin bilinmesi gerektiğini sık sık hatırlatmaktadırlar.
Bunları söyleyenler, aileden gelen kalıtımın ve yaşarken kazandığı birikimin etkisindedirler ve bu birikimin dışına çıkmakta zorlanmaktadırlar.
Yaşamın biriktirdiği sınırlar aydınlara ‘Demokrasi ama’ dedirtiyor. Bilerek veya bilmeyerek, ‘AB ama’, ‘yargı ama’, ‘Demokrasi açılımı ama’ derken hep aynı duyguların ve hesapların etkisindedirler.
Daha çok içgüdümüzle kurduğumuz denklem ve plan, ‘elimizdekini’ kaybetmemek üzerinedir.
Geniş veya dar alanda, az veya çok elimizdeki, -varlığımız, eğitimimiz, altyapımız- bizim öz iktidarımızdır. Değişmesi gereken, değişecek olan işte bu iktidardır; aklımız, bildiklerimiz veya bilmediklerimizle varlığımız değişmektedir.
Değişim nedir? Her şeyin gerçeğe uyması; aklımız ne kadarsa, bilgimiz, gücümüz, hakkımız ne kadarsa iktidarımızın da o kadar olmasıdır!
Bizim olmayanı almanın, akıllıymış gibi görünmenin, bizim olmayanı gösterip bir değere el koymanın; açıkçası hırsızlığın, bilgiçliğin, üçkâğıtçılığın olmayacağı, hak ettiğimizi aldığımız bir düzene doğru yol almaktır değişmek.
Değişim, ancak demokrasiyle gerçekleşir. Demokrasi için atılan her adım bizi değişime bir adım daha yaklaştırır. Bu nedenle aslında muhalefetin görevi, daha çok demokrasi istemektir.
‘AB ama’, ‘Yargı reformu ama’, ‘Demokrasi açılımı ama’ diyebilecek olan siyasal iktidardır; ‘koşulsuz demokrasi’, ‘her şeye rağmen AB’, ‘söylenenler yetmez daha ileri açılım’ diyecek olan, demesi gereken muhalefettir.
Bugün, Meclis’teki iki büyük muhalefet partisi, seçmenlerin yaşamları içinde biriken sınırlara güvenerek daha az demokrasi istiyor. Oysa halkın elindeki (öz iktidarı, varlığı, eğitimi, altyapısı) yetersiz ve dağılımı adil değildir.
Halkın iktidarının değişip, varlığın adil dağılabilmesi için, bütün yurttaşlarımız için daha çok demokrasi istemeliyiz.
Siyasal iktidarın istediği demokratik açılımlara karşı çıkanlar değişimin, sonuçta halkın, karşısında yer almaktadırlar.
Bu durum değişmeli ve iktidarın ilerisinde bir muhalefet partisi kurulmalıdır.