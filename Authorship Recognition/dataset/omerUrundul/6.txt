Sadece yenilmedi!
Galatasaray kötü bir futbol sergilediği Bursa'dan eli boş dönerek ciddi bir yara aldı. İlk devre topa daha fazla sahip olan ve kontrolü elinde tutan Galatasaray'dı; ancak büyük pozisyon sıkıntısı çektiler. Bunun birçok nedeni vardı.
Bursaspor'un başarılı alan savunması, Rijkaard'ın istediği çabuk paslarla sahanın bütününü kullanıp rakibin gerideki yerleşimini bozma ilkesinin oyuna yansımayışı, Keita'nın yürüyerek oynaması ve Arda'nın yapısına kesinlikle uymayan santrfor kimliğine soyundurulması...
Bu şartlarda Galatasaray'ın ofansif gücü kısıtlandı. Bu devrede Sabri'nin bir tek yarım pozisyonu vardı. Buna karşılık Bursaspor'un direkten dönen iki topu ise Galatasaray'ın sansıydı.
İkinci yarıda aynı görüntüde başladı. Ve Bursaspor bu defa erken bir golle rakibin zaaflarını cezalandırdı. İlk yarıda bütün topları ezen Volkan tam pozisyon bitmişken ekstra bir sol vuruşla golünü attı. Ardından Neeskens değişikliklere başladı. Hiçbir sonuç getirmedi ve üç önemli puan kaybedildi.
Galatasaray adına kaybedilen puandan çok; gelecekle ilgili tehlike sinyalleri gözlemledim.
Keita da ülkemize gelen yabancıların fiziki düşüşüne kendisini uydurmuş. Rijkaard'ın ayağa pas grafiği, gün geçtikçe daha geriye gidiyor. 

BURSA HADDİNİ BİLDİ 
Ertuğrul Sağlam Galatasaray'ın zaaflarına göre ve haddini bilerek çok doğru bir taktikle takımını oynattı. Çok az pozisyon verdi, kontrataklardan sık sık gol aradı, ayrıca golü atan Volkan'ı skor avantajından sonra Arda'nın kulvarında Tuna'ya yardım götürecek nitelikle bir oyuncuyla değiştirmesi akılcı bir hamleydi.
Yalnız iki konuda eleştirim var.
Bir tanesi hücum gücü çok düşük Galatasaray'a karşı duran top ustası Elano girdikten sonra çok fazla gereksiz faullere sebebiyet vermek, ikincisi de tüm riskleri alan orta sahasını boşaltan rakibe karşı skoru garantiye alacak girişimlerin gündeme gelmeyişi...
Kapasitesi iyi olsa da kafasında tilkiler dolaştığı için hakem Halis Özkahya'yı beğenmem. Dün ilk defa iyi şeyler yazacaktım ama son dakikada kendisi hakkındaki görüşlerimi haklı çıkardı.
Büyük takım mağlup, tam ortam müsait gerilimi görünce sarı kart gerektiren Ozan İpek'ı kırmızı kartla atıverdi.