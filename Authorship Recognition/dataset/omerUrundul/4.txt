Kafkas'a tebrikler
Bu sezonun istikrarlı bir çizgi tutturan iki başarılı takımının Kayseri'deki mücadelesi merakla bekleniyordu. Cuma ve cumartesi geceleri Beşiktaş ve F.Bahçe'nin kaybettiği puanlar, karşılaşmanın önemini daha da ilginç hale getirmiş, fiyatlar da indirilmişken Kadir Has Stadı bir lig maçında ilk defa doldu.
Kısıtlı bir kadroya sahip Kayserispor'un önemli sakatlarına etkili forveti Cangele'nin cezası eklenmişti. Ama motivasyonu yüksek Kayserispor, haddini bilerek, disiplin içinde oynadı. Futbolun doğrularını sahaya yansıttı. Rakibinin yanlışlar içinde olmasıyla zoru kolaya çevirdi.
Geçen hafta G.Saray karşısında oyunu geride kabul eden, alan daraltarak iyi savunma yapan, pozisyon vermeyen ve ani çıkışlarla karşı alandaki genişliği değerlendirmeye çalışan ve istediğine ulaşan Bursaspor vardı. Kayserispor'un bu maça iyi motive olacağı, büyük seyirci desteğini arkasına alacağı bilinen gerçekti. 

SAĞLAM'IN BÜYÜK HATASI 
Sercan, Volkan Şen gibi dikine oynayan sprinterlere sahip Ertuğrul Sağlam, geçen haftaki taktiği tutmuş ve Kayseri'nin hücumdaki sıkıntıları ortadayken çok yanlış bir strateji uygulatıp tuzağa düştü. Oyuna riskli bir ofansif anlayış ile başladı. Üç forvet dışında, defansif yönü zayıf Ali Tandoğan'ı 11' alınca takım savunması doğal olarak arızalar gösterdi. Az gelen rakibinden 3 gol yedi ve de genelde topla fazla oynamasına ve hücumu düşünmelerine rağmen gol atamadılar.
Herhalde Ertuğrul Sağlam en büyük silahı Cangele'den yoksun Kayserispor'dan böylesine kritik bir maçta 3 farklı bir yenilgi almalarında kendisinin çok önemli hatası olduğunu anlamıştır.
Sınırlı kapasitesine rağmen tam bir profesyonel olan ve oynadığı her maçta yalnızca takımına fayda sağlamayı hedeflemiş Saidou'yu bir kere daha takdir ettim. Teknik direktör Tolunay Kafkas'ı da kadronun yapısına göre basit bir sistemi oturttuğu için kutlamak lazım. Çünkü ben hep sistem taraftarıyım.
Hep vurguladım: Çok yetenekli Selçuk Dereli'nin önündeki en büyük engel bir türlü vazgeçemediği kart hastalığıdır. Dün de en fazla üç kartla bitecek bir maçı 10 kartla bitirerek huzura kavuştu.