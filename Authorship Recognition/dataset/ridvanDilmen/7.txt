Ders alınacak bir maç!

Fenerbahçe’nin, Galatasaray derbisinden sonra yaşanan müthiş düşüşe son vermesi gerekiyordu. Bu anlamda dünkü galibiyet iyi oldu diyebiliriz

Fenerbahçe’nin bu maça ihtiyacı vardı. Galatasaray derbisinden sonra yaşanan müthiş düşüşe son vermesi gerekiyordu. Bu anlamda dünkü galibiyet iyi oldu diyebiliriz. Tabii ki grubu lider olarak bitirerek yoluna devam etmesi de bir başka artı. Ancak dünkü karşılaşmadan çıkarılması gereken önemli dersler de var.
Birincisi; iyi oynamasalar da bu kez mücadele ettiler. İkincisi; Bilica - Lugano’nun uyumlu bir ikili olduğu bir kez daha ortaya çıktı. Bunda ısrarcı olunmalı. Üçüncüsü; Mehmet Topuz, sağ ön oyuncusu. Bunu ilk yarıda net bir şekilde gördük. Dördüncüsü; Cristian’a bu maçı ve Kasımpaşa maçını tekrar izlettirmeli. Beşincisi ise takımın en büyük sıkıntısı yine en uçtaydı. Oraya kadar getiriyorsunuz sonuç alamıyorsunuz. Güiza yetersiz kalıyor. Bunlar Fenerbahçe’nin geleceği için önemli detaylar aslında.
Futbol ilginç bir oyun... Twente, Kadıköy’de kazandığı maçtan aslında daha iyiydi. Ama o günkü Fenerbahçe karşısında yoktu. Çok iyi oynasa da yenilgiden kurtulamadı.
Kuralar çekildiğinde Fenerbahçe zaten favori gözüküyordu. İlk hafta alınan yenilgi takımı kendine getirdi. Twente iyi bir tokat attı, ardından beşte beş yaptı. Bu lige de ardından iyi yansımıştı. Şimdi Eskişehirspor maçı Fenerbahçe’nin ligdeki geleceği açısından çok önemli. Aynı ciddiyeti orada da göstermeliler. Bu kadar pozisyon vermeyip iyi bir dönüş yapması gerek.
Futbolda hep geyikler vardır. Sezon başında da Fenerbahçe için “Avrupa’ya değil Türkiye’ye uygun hoca buldular” denmişti. Bakıyoruz Fenerbahçe’nin hocası Avrupa’da şu an için daha başarılı. Bunun böyle olmadığı herhalde anlaşılmıştır. Daum’a ve yönetime, “Türkiye’de 5. olacaksın, ama Avrupa’da final oynayacaksınız... Kabul ediyor musunuz?” diye sorsalar kabul etmeyen bir kişi çıkmaz...
Son bir paragraf da yönetime... Bu takıma el atmaları şart. Futbolculara bu takımın değerini anlatmalı, anlamayanları da kapıya koymalılar. Mesela Kazım; Fenerbahçe Kulübü’nü kimse küçük duruma düşüremez. Yönetimin gelecek nesillere örnek adına bu hatayı cezasız bırakmamalı. Gerekirse bonservisini cebine koyar, gönderir. Evet zarar eder, ama kulübün büyüklüğünü gösterir. Sorun sadece Kazım da değil. Aynı havada olan başka isimler de var. Samandıra’ya Fenerbahçe ruhunun geri gelmesi şart.