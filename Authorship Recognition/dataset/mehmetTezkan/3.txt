Simit kaç para?  75 kuruş, bir lira..  Çay?
Aynı.. Yerine göre 75 kuruş, bir lira..
Önemsenmiyor, manşetlere çıkartılmıyor ama memleketin temel sorunlarından biri bu..
Durup dururken nereden çıktı demeyin..
Uydurmuyorum..
Dünyanın sayılı ekonomilerinden biri olduk ama hâlâ çayla, simit barajını geçemedik..
Bi çay bi simit.. Ölçümüz bu..
*
Böyle olmasaydı, 2010 bütçe görüşmelerine ‘çay- simit muhabbeti ’ damgasını vurur muydu?
CHP’li İlhan Kesici hesap yapmış.. Üç öğün çay simit yiyen dört kişilik ailenin harcaması 720 bin lira oluyormuş..
Başbakan’ın ‘üç çocuk’ formülünü dinleyenler için 900 lira..
Kesici’nin hesabı bu..
Asgari ücret?
546 lira..
*
Başbakan Yardımcısı Çiçek anında cevap vermiş.. Hesap yanlış diyor.. Üç öğün sadece bir simitle bir çay içen ailenin masrafı 450 lira..
Dikkat!..
Kürsüye çıkıp ne saçma hesap dememiş.. İki çocuklu aile bir ayı sadece çay simitle geçirir mi, bu nasıl yaklaşım diye de itiraz etmemiş..
Değil mi ya.. Eti var, tavuğu var, balığı var, sütü var, balı var, domatesi, biberi var..
Çayla simidi kabul etmiş ama hesap yanlış demiş..
720 değil, 450 lira..
Çiçek’in hesabı doğru diyelim.. Asgari ücretli için geriye 100 lira kalıyor.. Günde üç bardak çay iç, üç de simit götür.. Kalan paranı da tepe tepe ye!
Daha ne.. 
İşin özüne bakalım.. Bütçede tartıştığımız ne?
Dört kişilik aile günde üç öğün simit yiyerek geçinir mi geçinemez mi?
Bence geçinir..
Çayı evinde demlerse!!..
*
Şimdi diyecekler ki kaç kişi asgari ücretle çalışıyor..
Çıkın sokağa sorun.. Hele kayıt dışı aman Allah’ım.. 600 lira, 700 lira maaş bulan bayram ediyor..
Abartıyor muyum?
O zaman gidin Tekel işçisine sorun.. Günlerdir soğukta direnen, kafasına gaz sıkılsa bile demokratik hakkını demokrasi sınırları içinde kullanan Tekel işçilerine sorun..
Feryat figanları bundandır..
Maaşları 600 lira seviyesine indirilmek isteniyor..
Üç öğün..
Bir çay bir simit parasına!..
*
Bu konuları yazınca kızarlar, sadaka ekonomisi falan denilince öfkelenirler ama..
Kömür, un, bulgur, pirinç, yağ, şeker, sabun dağıtmaları bundandır..
*
Çekyatla televizyon, çamaşır, bulaşık makinesi de oy için..

 

Cumhurbaşkanı niye sessiz?
Eğer devletin başı ise.. Cumhur’un reisi ise.. Tam devreye gireceği zamandır.. Ankara davul zarı gibi gerilmiş..
Cumhurbaşkanı hâlâ sessiz.. 
Gelin bakalım ne oluyor demiyor..
Anlamış değilim..
*
Kurumlar arası çatışmadan, çekişmeden söz ediliyor..
Gerçi Başbakan dün bu iddiayı ortaya atanlara kızdı.. Yok böyle bir şey, uyum içinde çalışıyoruz dedi..
Yansıyan fotoğraf o değil, biz uzaktan bakınca uyum buysa diyoruz da..
Yine de kabul..
Çekişme yok da kurumlar arası güvensizlik de mi yok?
*
Sorum şu..
Genelkurmay’ın kozmik odalarında saatler boyu arama yapan savcılar suçlu arıyorlar..
İyi de yapıyorlar da..
Aradıkları..
Bireysel suçlu mu?
Kurumsal suçlu mu?

 

Deniz Feneri’nin noteri..
Bence günün haberiydi.. Yorum yapmaya gerek yok..
Hadise şu..
Almanya’daki Deniz Feneri davasında mahkûm olan Mehmet Gülhan cezaevinde yattığı dönemde Kanal 7’nin sahibi Zekeriya Karaman’a İstanbul 10. Noteri kanalıyla vekâlet verdi..
(Fiziki olarak mümkün değil..
Ama olmuş..
Nasılını bilemiyoruz)
Resmi belgede sahtecilik ve görevi kötüye kullanma suçundan 15 yıla kadar hapis istemiyle dava açıldı..
Savcı son duruşmada beraatını istedi..