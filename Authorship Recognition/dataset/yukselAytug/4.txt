Hocalar bayramlık ağızlarını açınca 
Son yıllarda izlediğim en keyifli "Siyaset Meydanı", Kurban Bayramı için özel olarak çekilen ve perşembe akşamı banttan yayınlanandı. Ali Kırca, memleketin en medyatik hocalarını biraraya getirmişti. İlahiyatçı profesör Zekeriya Beyaz, hakem hocası ve futbol yorumcusu Erman Toroğlu, ekonomi profesörü Osman Altuğ biraraya gelince muhabbetin belinin kırılması da kaçınılmaz oldu tabii. Gecenin yıldızı, beklendiği gibi Erman Toroğlu'ydu. Yüksek öğrenim konusunda öyle önemli yaralara parmak bastı ki, daha 10'uncu dakikada üniversiteli gençlerin tribün desteğini arkasına aldı. Erman Hoca, hayatın her alanında söyleyeceği söz olduğunu bu programda bir kez daha kanıtladı. Ali Kırca ve ekibi de konuklarına çok özel bayram şakaları hazırlamıştı. Hocaların 15 yıl önceki "Siyaset Meydanı" görüntüleri herkesi şaşırttı. Özellikle Zekeriya Beyaz'ın 1995 yılında katıldığı ilk programdaki saçları kırlaşmış haliyle, son programdaki simsiyah saçlı hali herkesi güldürdü. Hoca adeta geriye doğru yaşlanıyordu! Beyaz Hoca, genç kalmanın sırlarını otomobil örneği vererek açıklamaya çalıştı. "Bir arabanın yağına, suyuna bakarsanız, fazla yük yüklemezseniz, genç kalır, diri kalır, uzun süre kullanılır" deyince bizim muzip Erman Hoca araya girdi: "Hocam yağ takviyeleri de var artık, biliyorsunuz..." Beyaz Hoca beklenmedik bir şekilde karşılık verdi: "Tabii ya, o da mümkün,..." Erman Hoca'nın "yerli malı kullanma" konusundaki hassasiyeti ise çok farklı bir konuda ortaya çıktı. Toroğlu, bir kadın taraftarın spor salonunda yaptığı el işaretini değerlendirirken, "O parmak işareti bizim değil, Amerikalı'nın, Alman'ın işareti. Yapacaksan bari bizim babadan kalma el hareketimiz var, onu yap!.." Telefon dinlemeleri konusunda hocaların yaklaşımı da birbirine benziyordu. Toroğlu "Beni de mutlaka dinlemişlerdir. Önlem filan almıyorum. Sadece konuşurken arada 'Dinleyenin de dinletenin de...' diye küfredip, yakınlarının kulaklarını çınlatıyorum" dedi. Beyaz Hoca da "Türkiye'de 70 bin kişi dinlenmiş. Bu listenin son sıralarında bile olsam mutlaka aralarında ben de varımdır. Tabii insanın morali bozuk olduğunda ben de böyle anasını, avradını diye gidiyorum..." deyince Ali Kırca'dan bir hayret nidası yükseldi: "Siz de mi hocam?.." Özetle "Siyaset Meydanı" bu hafta stand-up tadındaydı. Hocalar "bayramlık ağızlarını" açınca, ortaya Cem Yılmaz'ın şovlarını aratmayacak bir program çıktı.
 

 


