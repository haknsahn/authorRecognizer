Gül’ün zirve kararı isabetli
Cumhurbaşkanı Abdullah Gül, yasama, yürütme, sivil ve askeri yargı başkanlarını 5 Ocak 2010 günü Çankaya’ya davet etti. Cumhurbaşkanı, anayasal kurumlarla bir zirve gerçekleştirecek.
Son dönemde yaşadığımız gerginlikler dikkate alındığında Cumhurbaşkanı Gül’ün zirve kararı ve zamanlaması isabetli olmuştur. Kamuoyunda anayasal kurumlar arasında güvensizlik bulunduğuna ilişkin izlenim giderek güçleniyordu. Bu kurumlar arası çalışmayı daha da zorlaştıracak bir ortam yaratıyordu. Bu gözlemi Cumhurbaşkanı Gül de yapmış olacak ki bu zirveye karar verdi.

Diyaloğun yararları
Türkiye’de kurumlar arası gerginliklerin, sürtüşmelerin, yanlış anlaşılmaların çoğunluğu diyalog eksikliğinden kaynaklanıyor. Doğrudan temas yerine kamuoyu üzerinden dolaylı iletişim sorunların aşılmasına yetmiyor, aksine, konuların soruna dönüşmesini körüklüyor.
Doğrudan diyalog geliştirmenin yararları Başbakan Recep Tayyip Erdoğan ile Genelkurmay Başkanı Org. İlker Başbuğ’un ilişkilerinde görüldü. Haftalık görüşme yöntemini uygulamaları ve ihtiyaç duyduklarında haftalık görüşme gününü beklemeden bir araya gelmeleri olumlu etkiler yaratıyor. Hem konuların soruna, sorunların krize dönüşmesini önlüyor hem de kamuoyunda güven yaratıyor. Nitekim Milli Güvenlik Kurulu toplantısı öncesinde Erdoğan ve Başbuğ’un 3 saati bulan görüşmeleri tansiyonu düşüren, MGK gündemini rahatlatan bir etki yarattı.

Kurumlar arası ilişkiler
Yasama, yürütme ve yargı organları arasında da ihtiyaç duyulduğunda böyle bir yöntemin kullanılması yararlı olur. Cumhurbaşkanı Gül’ün başkanları bir araya getirme girişimi bu yolu açabilir.
Son dönemdeki gelişmeler kamuoyunda yargı ile TSK, yargı ile MİT, TSK ile emniyet, hükümetle yargı ve TSK arasında ciddi sorunlar bulunduğu, güvensizliğin hâkim olduğu izlenimi yaratmıştı. Gül’ün toplayacağı zirve bu havanın dağılmasına yardımcı olacaktır.

Org. Başbuğ dikkat çekmişti
Genelkurmay Başkanı Org. İlker Başbuğ, İnönü’yü anma toplantısı sonrasında sorularımızı yanıtlarken, Türkiye’nin enerjisini boş yere fazla harcadığı mesajını vermişti. Özellikle, kurumlar arası gerginliğe ilişkin sorular karşısında, yorumu böyle olmuştu. Türkiye’nin çok önemli sorunlarının olduğunu anımsatmış, ancak ortaya atılan ve gerçeği yansıtmayan iddialar ile birtakım senaryolar nedeniyle enerjinin boşa harcandığı mesajı yüklü değerlendirmeler yapmıştı.

Gül’ün işlevi
Bu algının yaygınlaştığı bir dönemde devreye Cumhurbaşkanı Gül’ün girmesi ortamı normalleştirme açısından katkı sağlayacaktır. Anayasa’nın Cumhurbaşkanı’na yüklediği görevlerden biri de anayasal kurumların uyumlu çalışmasını sağlamak. Gül, bu görevinin gereği olarak devreye giriyor.
Cumhurbaşkanı, daha önce bir liderler zirvesi toplamayı düşündüğünü de açıklamış, ancak bunun için bir zemin yoklaması yapması gerektiğini ifade etmişti. Gül’ün zemin yoklaması yapmasına gerek kalmamış, liderler böyle bir zirvede fayda görmediklerini kamuoyuna duyurmuşlardı.
Cumhurbaşkanı yeni yılda yasama, yürütme ve yargıyı Köşk’te bir araya getirerek, önemli bir adım atacak. Gül’ün sakin ve sabırlı yapısı da dikkate alınırsa, bu zirve, yeni yılda kurumlar arası ilişkilerin daha uyumlu yürümesini sağlayabilir.
