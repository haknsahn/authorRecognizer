Ertuğrul Özkök için söylediklerim ve söylemediklerim…
Dün sabah çarşı karıştı...

20 yıldır Hürriyet Gazetesi’nin Genel Yayın Yönetmenliği’ni yapan Ertuğrul Özkök görevi bıraktığını açıkladı...

Sabah Süperpoligon, Medya Faresi beni arıyorlar...

Görüşümü yazacaklar...

Şöyle söyledim medya sitelerine:

“Hürriyet gibi Türkiye’nin ‘devlet gibi’ gazetesini 20 yıl genel yayın yönetmenliği koltuğunda oturarak yönetmek, bir gazetecinin yaşamında çocuklarına bırakabileceği çok değerli bir mirastır...

20 yıl bu kadar denge gerektiren, bu kadar çok hükümetin değiştiği bir Ortadoğu ülkesinde Hürriyet’i yönetmiş olmak, hayatta kendisini başarılı saymak için önemli bir kriterdir... 

Ertuğrul Özkök bunu gerçekleştirmiş birisi... 

Bence tam zamanında alınmış bir karar...

Yaşamın bundan sonrasını Hürriyet’teki köşesinde, yine etkin yerlerde, günlük stresten uzak müthiş bir keyif içerisinde geçireceğini düşünüyorum...

Her genel yayın yönetmeni, meslek onu terk etmeden bir süre önce, koltuğu kendi bırakmalı...

Ve o muhteşem tecrübenin ışığında, mesleğini keyifli biçimde yapmalı...” 



***


Bunları söyledim, ama bir de söylemediklerim var...

Boru değil bu...

Hürriyet’in Yayın Yönetmeni değişiyor...

Üstelik 20 yıldır bu görevi yapan kişi ayrılıyor...

Her vedada sevinenler vardır, üzülenler olur...

Ama benim konum kişisel tercihlerin, “Özkök’ün adamları, Enis’in prensleri meselesinin ötesinde...” 

20 yıl uzun bir süre...

Nezih Demirkent’i hatırlıyorum, çok uzun yıllar Hürriyet’in başında kalmış, ismi Hürriyet’le özdeşleşmişti...

Derler ki ne zaman Erol Simavi, “Hürriyet’in patronu ‘benim’ demek istedi... O zaman Nezih Demirkent’le yolları ayırdı...” 

Çetin Bey’in (Emeç) Hürriyet Yayın Yönetmenliği’ndeki ömrü çok daha kısa oldu...

Böyle bir görevde çok fazla düşmanınız olur...

Aldığınız her karar, gazeteyi götürmek istediğiniz her yol, bir sürü düşman edinmenize yol açar...

Genel yayın yönetmenliği gibi görevlerde insanların önemli bir kısmı gücünüzden dolayı size saygılı davranırlar...

Düşmanlıklarını gizlerler...

Mesele hayata, “genel yayın yönetmeni olarak gelmediği gerçeğini” bilmekten geçer...

Eğer bunun bilincindeyseniz, “Hayat boyu Tanrı tarafından seçilmiş bir genel yayın yönetmeni” olduğunuza inanmıyorsanız, zaman içinde “sizi sadece kendi kişilik özelliklerinden dolayı sevecek insanlarla” beraber
olursunuz...

En kutsal hazine, sizi sadece kişilik özelliklerinizle seven insanlarla geçireceğiniz keyifli saatlerdir...

Çünkü oradaki alma-verme ilişkisi sanal değil hakikidir... 

Karşınızdakine iyi enerji veriyorsanız sevilirsiniz...

Vermiyorsanız, kötülük yapmışsanız, kötülük ediyorsanız, yukarıdan bakıyor, snobize ediyor, insanları adam yerine koymuyorsanız nefret edilirsiniz...

Genel yayın yönetmeni olunmadığı durumlarda hayat hakikidir...

Hakikatlere hoşgeldin Ertuğrul Özkök...

Sanıyorum çok keyifli günler geçireceksin bundan böyle...


*****


HİÇBİRİMİZ ANAMIZIN KARNINDAN GENEL YAYIN YÖNETMENİ DOĞMADIK...

30 Haziran 2002 günü benim Show Haber Genel Yayın Yönetmenliği’ndeki son günümdü...

Günlerden Pazar’dı...

Hafta sonları haber bültenini Hamit Özsaraç’a sunduruyorduk...

Ben normalde televizyona gitmezdim...

O gün öğleden sonra televizyona gittim...

Yönetmen ve haber müdürü arkadaşları odaya çağırdım kısa bir toplantı için...

Hepsi geldiler, birazdan son bültenimizi yapacak ve veda edecektik Show TV’ye...


***


“Hamit her zamanki gibi haberi sunsun” dedim arkadaşlara...

“Ben haber bülteninin sonunda konuk olarak çıkayım ve 3 dakika içinde Show TV izleyicisine veda edeyim...” 

7 yıldır Show Haber’in Genel Yayın Yönetmeni’ydim...

7 yıl boyunca her gün, her ay, her yıl birinci olmuştu bülten...

“3-5 dakikalık bir veda hakkım var... Hepsi budur...” dedim içimden...

Hiç uzatmaya, duygu sömürüsü yapmaya, kendini vazgeçilmez göstermeye, afraya ve tafraya gerek yoktu...

Alt yazı geçmeye başlayınca, kanalın tepe noktalarında bir hareketlenme olmuş...

“Ne söyleyecek acaba?..” diye meraklananlar olmuş...

Oysa hiçbir şey söylemeyecektim:

“Beni ve arkadaşlarımı 7 yıl birinci yapan sizlere teşekkür ederiz... Show TV yeni arkadaşlarla yayınlarına aynı güçle devam edecek... Bizler de sizlerle burada veda edeceğiz, başka yerde görüşmek dileğiyle...” 

Meali buydu...


***


Böyle dedim ve genel yayın yönetmenliğini bıraktım...

Hayat insanları genel yayın yönetmeni olsunlar diye yaratmaz...

Hiçbirimiz anamızın karnından genel yayın yönetmeni olalım, sonra da ömür boyu genel yayın yönetmeni olarak kalalım diye doğmuyoruz... 

Sıfatlar insanı yüceltmez...

Yarattıkları, ürettikleri ve insanlığa yaptığı katkıları onu değerli kılar...

İnsanı değerli kılan şeyin, kendi iç huzuru, hayata ve çevresine verdiği huzur, insanlara ve evrene yaydığı pozitif aura olduğunu anladığımda, yaşamın doruklarını keşfetmeye başlamıştım...

Elbet insanları yönetmek, şirketleri idare etmek, holdingleri ilk yüz sıralamasında zirvelere götürmek insan hayatında önemli başarılardır... 

Ama hayat “bu görevle özdeşleştirilmeyecek kadar zengin bir 

tecrübedir...” 


***


Yaşamın sonlarına doğru hepimiz bir türlü anılmaya başlanacağız...

Şunun genel müdürü, bunun yayın yönetmeni, falancanın CEO’su, filancanın müdürü ya da şefi...

Oysa ben bunlarla anılmak istemem doğrusu... 

Bunlardan geçmek iyidir, insanı, hayatı ve deneyimleri zenginleştirir...

Ama teğet geçmek gerekir...

Hayatın özünü yakalayabilmek, görevlerle anılmamaktan geçer...

Bundan 100 yıl önce varolan mesleklerin önemli bir kısmı bugün meslek olarak yok...

Bir gün olmayacak bir mesleğin, sadece aidiyetiyle “var olduğunu sanmak” insanoğlunun şizofren bir yanılsamasıdır...

İnsanın değeri kendisinde, öz değerlerinde ve yarattıklarındadır...

Ne kadar dingin, mutlu ve huzurluyum...

Bu hayatta sadece bir genel yayın yönetmeni olarak anılmamış olmaktan, sonsuz keyif almaktayım...
