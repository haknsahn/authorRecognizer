Sırf AB’nin hatırı için değil

AB ile üyelik müzakereleri sürecinde yeni bir faslın açılmasıyla ilgili rutin bir toplantıya bu kez Türkiye’nin 3 bakanı ve 80 kişilik bir heyetle katılmasının elbet önemli bir anlamı var.
Bu gösterişli “Brüksel çıkarması” sadeci kısa bir toplantıyla açılan “çevre dosyası”na verilen önemle ilintili değil.
Türkiye bu yüksek düzeyli ve geniş katılımla, AB’ye bütün engellere ve zorluklara rağmen, üyelik müzakerelerini sürdürmeye kararlı olduğunu göstererek ve “İşte yılmıyoruz, yolumuza devam ediyoruz” mesajını vermek istemiştir.
Bunun zamanlaması da anlamlı. Bir süredir Türkiye’nin dış politikasında “eksen kayması”ndan, Batı’dan uzaklaşmasından ve AB’yi gözden çıkarmasından söz ediliyor. Türk liderlerinin son dönemde daha çok Ortadoğu ile ilgilenmesi ve sık sık bölge ülkelerini ziyaret etmesi de bu izlenimi güçlendirmiştir.
Dışişleri Bakanı Ahmet Davutoğlu ve AB’den sorumlu Devlet Bakanı Egemen Bağış’ın, Çevre Bakanı Veysel Eroğlu ile birlikte, sıradan bir toplantıyı fırsat bilerek AB merkezine gitmesi, Ankara’nın AB ile bütünleşmeyi hâlâ dış politikasının temel hedeflerinden biri saydığını göstermeyi amaçlıyor.
Bu ziyaret, AB Konseyi’nin Türkiye’yi de bir hayli konuştuğu son toplantısını izliyor. Konsey özellikle Kıbrıs Rumlarının çıkarmaya çalıştığı (ve Fransa’nın da desteklediği) engellere rağmen, Türkiye ile katılım sürecine “devam” işaretini vermişti. Dönem başkanı İsveç de, görevinin sona ereceği yılbaşından önce, bir fasıl daha -çevre dosyasını- açacağını bildirmişti.
Türk heyeti dünkü jestiyle bu desteğe karşılık da vermiş oldu...

Ağır ve aksak süreç
Türk bakanların AB yetkilileriyle buluşması, Komisyon yetkilisi Olli Rehn ve İsveç Dışişleri Bakanı Carl Bildt’in AB’nin Türkiye’nin üyeliğine -şimdi de özellikle stratejik nedenlerden dolayı-verdiği önemi belirtmelerine vesile oldu. Basın toplantısında İsveçli Bakan’ın bu konuda söyledikleri -Fransa Cumhurbaşkanı Sarkozy’nin kulağına hoş gelmese de- AB içinde giderek yankılamaya başladığını gösteriyor.
Bu ekspres ziyaret, aynı zamanda Türk tarafının da AB’den şikâyetlerini ve beklentilerini dile getirmesi için bir fırsat yarattı. Davutoğlu, basın toplantısında, artık Türkiye-AB ilişkilerinde gündeme oturmakta olan vize meselesini ortaya attı, henüz üyelik müzakereleri bile başlamayan üç Balkan ülkesine vize muafiyetinin tanınmasına karşılık Türkiye’ye karşı uygulanan kısıtlamanın bir “çifte standart” olduğunu belirtti.
Çevre faslıyla, şimdiye kadar müzakereye açılan dosyaların sayısı 12’yi buluyor. Dört yılda sadece 12 başlığın ele alınabilmesi, bu sürecin ne kadar ağır ve aksak gittiğinin bir göstergesi. 

Düş kırıklığına rağmen
Türk hükümeti bütün düş kırıklığına rağmen, yılmayıp süreci devam ettirmek kararında. Gerçi çok uzun müzakere sürecinin sonunda üyeliğin ne zaman gerçekleşeceği veya gerçekleşip gerçekleşmeyeceği belli değil. Ama bu süreçte Türkiye çağdaşlaşma yolunda gerekli reformları yapmak ve uyum yasaları çıkarmak durumunda.
Önemli olan da budur. Türkiye bu değişimi, sadece AB istediği için değil, kendi çıkarları ve beklentileri bunu gerektirdiği için hedeflemiyor mu?
Yeni açılan çevre dosyası bunun canlı örneklerinden biri.
AB ile bütünleşme çabası, Türkiye’yi çeşitli sorunlarını halletmeye, daha çağdaş yaşam koşulları yaratmaya iten bir faktör. Bu, AB vizyonunu canlı tutmak ve yılmamak için yeterli bir neden değil mi?