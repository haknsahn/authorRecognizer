Grip için en iyi ilaç Z vitamini 
 
Nezle ve soğukalgınlığı mevsimi, bu yıl biraz geç kaldı ama yanılmayın çünkü büyük hızla geliyor! Peki nasıl korunmalı? Tabii 'Z' vitamini ile! 'Zzzzz' yani uyku! 
Çinko, soğukalgınlığının süresini kısaltabilir. Yeterince uyumak da işe yarar. Sanki bir makineli tüfeğiniz varmış ve virüse ateş ediyormuşsunuz, virüsün de tek atımlık kurşunu varmış gibi... Bazen tek kurşun da kazanır ama çok sık değil! Carnegie Mellon Üniversitesi'nde, Sheldon Cohen'in öncülük ettiği araştırmacılar, bir grup yetişkin insana 800 dolar vermiş ve burunlarına nezle virüsü sıkmış. Bu kişiler bir otele yerleşip beş gün boyunca hastalanmayı beklemiş. Sonuç: Günde sekiz saat uyuma alışkanlığı olanlarda, günde yedi saatten az uyuyanlara göre daha az hastalık belirtisi görülmüş. 

EN İYİ TEPKİYİ VER 
Boğaz ağrısı ve burun akıntısı gibi grip ve nezle belirtileri, vücudunuzun virüse karşı savaşı sırasında ortaya çıkar. Yeteri kadar bağışıklık hücresi olan insanlar, bir virüsle savaştıklarını fark etmezler bile. Uyumak, vücudunuzun en iyi tepkiyi vermesini sağlayabilir. Böylece, günde 7-8 saat uyumanın vücudun inceliğini koruması, diyabet riskini düşürmesi, tansiyonu düzenlemesi, kalp krizi riskini düşürmesi gibi faydalarına griple savaşmak da eklenebilir.

DAHA SAĞLIKLI HÜCRELERE 8 SAATTE ULAŞIN
Sadece sekiz saatte daha sağlıklı hücrelere kavuşmak ister misiniz? Yapmanız gereken tek şey; yatağa yatmak! Yeterince uyursanız, gerisini vücudunuz kendi başına halledecektir. Siz uyurken çok önemli şeyler olup bitiyor; bunu söylerken o film yıldızıyla evlendiğiniz rüyayı kastetmiyoruz... 

KADINLAR DİKKAT 
Hücrelerinizde olanlar çok önemli. Aslında uykusuz geçen bir gece bile, hücrelere zarar veren iltihaplanmaları tetikleyebilir. Uykudan mahrum kalan insanlarda, özellikle de kadınlarda; vücudun iltihaplanmalara karşı tepkisinde önemli bir rol oynayan NFkB proteininde büyük düşüş yaşanıyor. Bu durumda asıl sorun, iltihaplanmaya bağlı rahatsızlıklar yani kalp hastalıkları, artrit, diyabet, kanser ve obezite...

İYİ UYUMA STRATEJİLERİ
Gecenin çoğunu saatin tik-taklarını dinleyerek geçiriyorsanız, hele bir de yanınızda sizden daha rahat uyuyan biri varsa, sinirlenmeyin daha iyi uyumak için şu stratejileri izleyin: Mutlaka uyku ininizi hazırlayın: Serin ve karanlık ortamlar pineal bölgenizin melatonin salgılamasını hızlandırır. Bu hormon da daha çabuk uyumanızı sağlar. Odanıza bir banyo ışığı alın: Kırmızı ya da mavi yumuşak bir ışık, pineal bölgenizin günışığının doğduğunu düşünmesini engeller. Laptopunuz ve TV'nizi kapatın: İdeal olarak yatak sadece iki şey için idealdir. (Neyi kastettiğimizi biliyorsunuz!) Bunların dışında alışkanlıklarınız varsa, yatakta TV izlemek ya da çalışmak gibi, vücudunuza uyku vaktinin geldiğine dair sinyal göndermiyorsunuz demektir. Alarmı her gün farklı saate kurmayın: Belli bir uyanma vaktine sadık kalın. Hafta sonları bile aynı saatte kalkın.

DAHA ÇOK Z VİTAMİNİ ALMAK İÇİN NELER YAPMALISINIZ?
Z vitamininin yani 7-8 saatlik uykunun grip ve nezle riskini yüzde 60 oranında düşürdüğünü yukarıda anlattık. Artık günde 7-8 saat uyuyarak daha ince olabileceğinizi, diyabet ve kalp krizi riskinizi düşürebileceğinizi biliyorsunuz. Şimdi de bunu nasıl yapacağınızı öğrenmek istiyorsunuz, değil mi? Öyleyse bu dört stratejiyi izleyin: 
1- Yatak odanızı sadece uyku ve seks için kullanın! Bütün bilgisayarları ve televizyonları hemen odadan çıkarın. Odasında televizyon olan insanlar, olmayanlara göre yüzde 50 daha az seks yapıyor ve yüzde 15 daha az uyuyor. Bunu sakın aklınızdan çıkarmayın. 
2- Düzenli bir yatma saatiniz olsun. Sabah kalkacağınız saatten en az 7.5 saat önce yatağa girin. 
3- Yapacağınız işler için vakit ayırın. Temizlenmek, meditasyon yapmak ya da çocukların beslenmesini hazırlamak için kendinize yatmadan önce yarım saatlik süre tanıyın. 
4- Banyonuzda sadece kırmızı ve mavi ışıklar olsun. Bu renkler, uyku hormonu olan melatonini salgılamanızı sağlar. Soğukalgınlığından korunmak için birkaç şey daha yapabilirsiniz... Fiziksel aktivite, elleri sık yıkamak, meditasyon yaparak stresi kontrol etmek, yoga yapmak, arkadaşlarınızla aranızda empati kurmak, doymuş ve trans yağlarla işlenmiş şeker ve sağlıksız yiyeceklerden uzak durmak gibi... 
 
 

