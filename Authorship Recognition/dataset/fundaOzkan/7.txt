DUBAİ - Çocukken oynardık, biri “Tıp” der, donmuş gibi yapardık, ilk hareket eden, ilk konuşan yanardı.
Çölde insan eliyle yaratılan sahte cennet, gökdelen kenti Dubai’de de küresel krizle birlikte bu yılın ilk yarısında sanki ‘tıp’ oynanmış, şimdi yavaş yavaş yeniden eski günlere dönmeye başlamışlar.
Tabii o tıp oyunu sırasında epey batan da olmuş, kapısına kilidi vurup kaçan da. Dubai Havaalanı’nın otoparkının Mercedes, BMW, Range Rover gibi lüks arabalarla dolmuş bir ara. İşi ters giden, ruhsatıyla, anahtarıyla arabasını otoparkta bırakıp, ilk uçakla memleketine dönmüş.
Neyse ki Türk firmaları arasında kriz trajedisi yaşayan yok.
Aksine büyük taahhüt işlerine imza atan Türk firmalarının sayısı hiç de azımsanacak gibi değil.
Çocukluk arkadaşlarım Ayçin ve Serhat, ağustos ayında Dubai’ye yerleşince yıllık iznimi kullanmak farz oldu.
Hem tatil yaptım, arkadaşlarımla hasret giderdim hem de sizlere aktarmak üzere son 10 yılın dünya ticaret merkezinden izlenimlerimi kaleme aldım.
1 Ekim’de göreve başlayan Dubai’deki Başkonsolosumuz Ümit Yalçın ile sohbet ettik, Ticari Ateşe Cahit Alataş rakamları aktardı.
Dubai’de iş yapan 120 Türk firması var. Ağırlık müteahhitlerde. Ayrıca ticaret ve mücevher işiyle uğraşan firmalar da var.
Toplam ihracatımız 8 milyar dolar, 700 milyon dolarlık da ithalat yapıyoruz. Yani, dış ticaret fazlası verdiğimiz ülkelerden biri Dubai. Küresel krize rağmen ikili ticaret hacmi yüzde 156 artış gösterdi.
Başkonsolos Ümit Yalçın, “Yerel otoriteyle görüşürken lafı hep bu rakamlara getiriyorum” diyor. Bir de şunları söylüyormuş: “Bu size bir katkı, sizin zor gününüzde Türkler bırakıp gitmedi. Batan hiç Türk firması olmadı. Türk trajedisi yaşanmadı. En kötü dönemde iş hacimlerini küçülttüler ya da işlerini durdular.”

Türk müteahhitlerin büyük projeleri
Dubai’ye gitmişken yapay adaları da gezdim. En meşhuru Palm Jumeira. Palmiye yaprağı şeklindeki adanın en meşhur oteli, lüks ve şatafatın adresi Atlantis.
Diğer iki yapay palmiye adası Jebel Ali ile Deira’nın halen inşaatı devam ediyor. Bir de meşhur dünya şekildeki adacıklar topluluğu var.
Palm Jumeira adasının inşaasında pek çok Türk müteahhit firma yer aldı. Lojistiğinde Transtaş bulundu.
Adada Rixos Grubu, Ottoman Palace adıyla otel inşa ediyor, hemen yanında da lüks villalar.
Tepe-Akfen konsorsiyumu 101 katlı gökdelen inşa ediyor.
Dubai’lilerin çok övündüğü metroyu inşa eden konsorsiyumda Yapı Merkezi yer alıyordu.
Burj Dubai’nin inşaasında ana yüklenici Samsung ile birlikte Baytur da yer alıyor. Baytur, Samsung ile birlikte fuar merkezi inşaatı üstlendi ancak kriz nedeniyle ertelendi.

Her şey yapay ama yok, yok
Dubai’de her şey dev ebatlarda. Her şeyin en büyüğünü, en uzununu inşa etme iddiaları var.
Şimdilik en meşhur gökdelenleri Burj Al Arab.
Yanda fotoğrafını çektiğim Burj (bildiğimiz burç) Dubai, dünyanın en yüksek gökdeleni olacak. Boyu 2009 Haziran’ında 818 metreye ulaşmıştı. Yetkililer daha ne kadar uzun yapacaklarını açıklamıyorlar, tahminlere göre 900 metreyi bulacakmış.
2 Aralık’ta açılışı olacak.
Bu arada küresel kriz olmasaydı, Nakheel (Nakil) adında bir gökdelenin temelini atacaklardı, şimdilik ertelendi. Yeni inşa edecekleri de, 1 kilometreden yüksek olacak.