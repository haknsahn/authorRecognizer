İtalya’nın başkenti Roma’da, Libya Büyükelçiliği ‘500 iyi giyimli, hoş görünümlü kız’ arıyor. Seçilen 500 hıristiyan hanım, Libya lideri Kaddafi’den bir saat boyunca İslamiyet’i dinliyor, ardından Kaddafi tüm hanımlara Kuran-ı Kerim hediye ediyor ve onları müslüman olmaya çağırıyor. Kaddafi ile buluşmalarının karşılığında da 50’şer avro veriliyor.
Dün sohbet konularımızdan birisi buydu.
“Acaba” dedi, birimiz, “Sultanahmet Meydanı’na, Kaddafi gibi bir papaz gelip çadır kursa, 500 Müslüman Türk hanımı davet etse İncil dağıtsa, Hıristiyanlığa çağırsa, ne olur?”
Yanıt, yeni açıklanan bir araştırmada. Sabancı Üniversitesi’nden Prof. Ersin Kalaycıoğlu ile Prof. Ali Çarkoğlu‘nun 1453 hanede yaptığı ‘Türkiye’de Dindarlık’ araştırması ve Uluslararası Sosyal Araştırmalar Programı’nın 43 ülkede uyguladığı araştırmanın karşılaştırmasında ortaya çıkıyor bu tablo:
“Farklı dine mensup olanların kamuya açık toplantılar düzenleyerek fikirlerini anlatmasına toplumun yüzde 59’u karşı çıkıyor. ‘Farklı dinden kişilerin fikirlerini anlatan kitaplar yayımlamasına izin verilmeli mi?’ sorusuna da yüzde 54 ‘hayır’ yanıtını veriyor.” Malatya’daki ‘misyoner katliamını’ da unutmadan.

Kanada ilk defa konsolosluk açıyor
Aynı masayı paylaştığım Kanada Büyükelçiliği’nden Ticaret Müsteşarı Michael Ward, İstanbul’a ‘konsolos’ olarak atandığını, konsolosluk yeri aradıklarını söyleyince şaşırdım. Kanada gibi gelişmiş bir ülkenin bugüne kadar İstanbul’suz ticari ilişki yürütmüş olması ilginç. İstanbul’da ilk defa konsolosluk açacaklarmış. Michael Ward, “Kriz ile birlikte ülkem bir çok projeyi askıya aldı ama İstanbul’dan vazgeçmedi” diyor.
İki ülke arasındaki ticaret hacmi 1.5 milyar dolar kadar. Bundan sonra gelecek vaat ediyor ki, Etiler civarında konsolosluk pek yakında hizmete girecek. Bu arada THY de haftada üç gün İstanbul-Toronto seferlerine başlamış.
Biz bu sohbeti yaparken, kürsüde TOBB Başkanı Rifat Hisarcıklıoğlu ABD ile ilişkilerimizde ‘ticaret’ ayağının hak edilenin çok altında olduğunun vurgusunu yapıyordu. ABDli yetkililere “Biz yıllardır stratejik ortağız” deniliyor, AB‘ye de ‘ahde vefa’ ilkesi hatırlatıp, hak ettiğimizi alamadığımız vurgusu yapılıyor.

Rifat bey yasak deliyor
Dış Ekonomik İlişkiler Kurulu (DEİK) bünyesindeki Türk-Amerikan İş Konseyi’nin (TAİK), ABD’deki muadili Amerikan Türk Konseyi’nin (ATC) dokuz yıldır başkanlığını yapan ve bu yıl sonunda görevini devredecek olan General Scowcroft onuruna yemekteyiz.
TOBB (Türkiye Odalar ve Borsalar Birliği) Başkanı Rifat Hisarcıklıoğlu, TAİK Başkanı Haluk Dinçer konuşmalarını yapıyor, sıra General Scowcroft’ta. ATC’nin 2010 yılından itibaren başkanlığını devralacak ABD’nin eski Dışişleri Bakan Yardımcısı Büyükelçi Richard Armitage’in de olduğu protokol masasında bakıyorum,
Rifat Hisarcıklıoğlu sigarasını yakıyor, başlıyor tüttürmeye.
Bildiğim kadarıyla Rifat Hisarcıklıoğlu, aşırı tiryakilerdendir.
Yoğun temposunda, sigaradan uzak kalması mümkün değil.
Ancak kusura bakmasın, buradan ihbar ediyorum.
Çünkü sigara yasağının da bir gün kadükleşmesinden korkuyorum. İnsanlar, artık soğuğa rağmen
kapı önlerinde sigara içmeye mahkûm kalmalı.

İKV bu hallere de mi düşecekti!
İktisadi Kalkınma Vakfı (İKV) 1965 yılında, Türk iş âlemine o zamanki adıyla AET’yi bugünkü Avrupa Birliği’ni anlatsın, AB vizyonu kazandırsın, Avrupa’da da Türk iş âleminin temsilcisi olsun diye kurulmuştu. Yıllarca, yönetimiyle, başkanıyla, profesyonel yöneticileriyle sözü dinlenen, etkinliği yüksek bir kurum da oldu. Bugün için aynı nitelikten söz etmek mümkün değil.
İKV’nin, Türklerin ‘Avrupa vizesi’ çilesini gündeme getirmek için kurduğu şikayet hattıyla, iyi bir şeylere imza atacağını düşünmüştüm.
Vize çilesi çekenlerden bir bölümünün şikâyetlerinin yer aldığı Vatan gazetesinin haberini okuduğumda ben de çileden çıktım.
İstanbul’dan G.Y rumuzlu işadamı şu şikâyette bulunmuş:
“Belçika Konsolosluğu’na başvurdum... Sağlık raporunu da Alman Hastanesi’ndeki yabancı bir doktordan almam gerektiğini ve bu rapor için 400 lira ödenmesi gerektiğini söylediler. Neden bu işi ranta çeviriyorlar? Neden Türk doktorlarına güvenmiyorlar? Türk halkını bu kadar ahmak mı zannediyorlar?”
Hemen benim de doktorum olan ‘dahiliyeci’ Jan Klod Kayuka’yı aradım, o da sinirliydi. İç Hastalıkları Uzman Doktor Jan Klod Kayuka öz be öz Türk. Büyük büyük babaları hiçbir yerden gelme değil. Antakyalı, Anadolu Hıristiyanı.
Belçika Konsolosluğu’nun vize vermek için istediği sağlık raporuna karşılık yapılması gereken testler için Alman Hastanesi ile anlaşmış olması konusuna girmiyorum. Bu yazının konusu değil.
Ancak İKV gibi Türkiye-AB ilişkilerinde uzman olması gereken bir kurumun, yarın bir gün Brüksel’de ciddiye alınması için, işini de ciddiye alması gerekir. En azından Gönül abla şikâyet hattı hizmeti vermiyor. Vize şikâyetlerini raporlaştırırken, kendisini ve Türkiye’yi haksız duruma düşürmeyecek şekilde ‘çifte kontrol’ sistemini kuruyordur her halde.