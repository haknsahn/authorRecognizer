İnsanlık için muhtemelen çok geç ve çok küçük, ancak benim için heyecanlı ve büyük bir adım: Hayatımda ilk defa futbol maçına gittim! Bu aktiviteyi her pazar yapan, televizyondaki bütün maçları, o maçlar hakkındaki tartışmaları ve bu tartışmalar hakkındaki geyik muhabbetlerini seyretmeden uyumayanlar, sayfayı çevirip gazetenin diğer konularına geçebilirler, zira anlatacaklarımı belki daha önce tespit etmişlerdir. Ancak ne mutlu ki, tespitlerim ve/veya bu tespitleri anlatış biçimim, şimdiye kadar genel izleyici kitlesi tarafından çoğunlukla enteresan ve/veya eğlenceli bulundu. Dolayısıyle aslında yukarıda saydığım grup da bize katılabilir, sakıncası yok! İnönü Stadı'nda locası olan bazı gazeteci arkadaşlar, hiç maça gitmediğimi öğrenince Beşiktaş-Wolfsburg karşılaşmasına davet ettiler, sağ olsunlar. Onlara Galatasaraylı olduğumu söylemedim, çünkü bundan kesinkes emin değilim! İnsanın takımını nedense çocuklukta seçmesi isteniyor. Aslında o yaşlarda başka yaptığın bir seçim de yok! Ne yiyeceğine, ne zaman uyuyacağına bile başkasının karar verdiği bir dönemde, hayat boyu seni bağlayacak bir karar almanı niye bekliyorlar bilmiyorum. İşte o dönemde birisi "Galatasaraylı ol, en cici Galatasaray'dır," filan mı dedi bilmiyorum ama, bugüne kadar Cimbomlu geldim. Bir şikâyetim de olmadı. Zaten herkes gibi, çocuklukta verilen taraftarlık kararını ileriki yıllarda değiştirmenin imkânsız, en azından karaktersiz bir davranış olduğunu düşünüyordum. 

ÇARŞI GRUBUNUN TİŞÖRT KOLEKSİYONU 
Ta ki Çarşı grubunun zengin tişört koleksiyonunu görene kadar! Ayrıca da siyah beyaz hiç demode olmayan renkler ve her tarza uydurup, farklı kombinler yapabiliyorsun, öyle değil mi? Futbola moda açısından yaklaşmam, fanatik sporseverlere yüzeysel gelmiş olabilir! İşte sayfayı çevirmeniz için ikinci fırsat! Hâlâ buradaysanız, takım değiştirmeyi bir salise de olsa düşünmüş olmamın gerçek sebebini açıklıyorum: Ben aslen Beşiktaşlıyım. Taraftarlık manasında değil, coğrafi açıdan! Beşiktaş semtinde doğdum. Yıldız İlkokulu'nda okudum, Abbasağa Parkı'nda oynadım. Beşiktaş Çarşı, (taraftar grubu olarak değil, alışveriş bölgesi olarak) benim haftada bir annem-babamla dolaştığım, o yaştaki zihniyetimle cevizli sucuktan kaymağa, Red Kit'li "garson boy" pijamadan Mandrake'nin yeni sayısına, dünyada ihtiyacım olduğunu düşündüğüm her şeyin bulunduğu sihirli bir yerdi! Dolayısıyla Beşiktaş-Wolfsburg maçına, bir yandan Galatasaray'a ihanet etmemeye kararlı, bir yandan da boynumda Kartal atkısı "Ne var canım bugün herkes Beşiktaşlı" diye vicdanımı serinleterek gittim. Fakat o Çarşı taraftarı var ya, bırak beni, Wolfsburg fanatiğini Beşiktaşlı yapar ha! O nasıl bir enerji, nasıl bir koreografi, nasıl bir senkron tutturma ve eşzamanlı tezahürat değiştirme! Ben Devlet Tiyatrosu sahnelerinde daha çok aksayan müzikal oyunlar seyrettim! Müthişler. Futbol açısından, yanımdakilerin yalancısıyım, keyifsiz bir maçtı. Zaten televizyondaki anlatıcı ses olmadan, hangi pozisyonun ne anlama geldiğini bile çıkaramadığım için, mühim de değil. Beni daha çok taraftar ilgilendirdi. O akşam, "futbol aşkı" tamlamasının bir slogan, bir espri, bir program ismi olmadığını kavradım. 

FUTBOL KARA SEVDA GİBİYMİŞ 
Futbol, taraftar için resmen aşk sevgili okuyucular! Ama istikrarlı bir sevgiden çok, tutkulu, arızalı, kara sevda diye niteleyebileceğimiz tehlikeli bir aşk! Başka hiçbir ilişki türünde taraflardan biri 90 dakika içinde "Sen benim kanım, canım, hayatımsın"dan (kibarca söylüyorum) "Defol git"e direkt geçiş yapamaz! Hiçbir dostluk, hiçbir yakınlık, bir uçtan öbür uca bu kadar çabuk gidemez! Maç başladığında "en kalbi duygularla", "Büyüdüğüm beşiksin, mezarımda taş damarımda kanımsın, yaşamımda ölümümde sözüm Beşiktaş" diye haykıran taraftar, maçın sonunda Wolfsburg'un üçüncü golünü alkışlayıp, sahaya arkasını döndü ve "En kral taraftaar, futbolcu sahtekâr" diye bağırmaya başladı! Bu nasıl bir duygu aralığı yahu? Ayrıca, kulüp başkanının gitmesi yönünde, hanımefendi sanatçı kimliğimle bağdaşmayacağı için kelimesi kelimesine yazamayacağım şiddetli telkinleri de tezahürat olarak dinledik! Arızalı aşklar da böyle değil midir? Adam bir gün kız için canını verir, ertesi gün kız yamuk yaptıysa arkasından söylemediğini bırakmaz, hatta gidip vurmaya kalkar! O akşam, futbol maçlarında yumruk yumruğa kavga edenlerin, skora göre sevinç veya üzüntüden ağlayanların, tuttuğu takımla ilgili eleştiri hatta şaka yapınca bile köpürüp kabalaşan görünürde kibar ve normal insanların, ve topla oynanan bir oyunun kerli ferli adamlar tarafından saatlerce masa başında tartışılıp, bir de bunun milyonlarca insan tarafından nefessiz seyredilmesinin sırrını çözdüm. Futbol belalı bir aşk. Ve futbolla ilgilenmeyenler, sözüm bilhassa size: Sıkı taraftar yakınlarınıza, eş dost ve akrabalarınıza "Yetti artık maç maç maç, sonuçta ne ki, 22 adam bir topun arkasında" gibi cümlelerle yaklaşmayın. Beyhude... Onlar âşık, sevgili kardeşim, ve âşıka maşuk sorulmaz!
