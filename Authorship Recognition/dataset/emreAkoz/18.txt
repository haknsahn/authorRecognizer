 Hrant Dink cinayetine 'operasyon' demiştik gerçekten de öyleymiş
Dünya tatlısı gazeteci Hrant Dink niye öldürülmüştü? Bu soruya birkaç kere cevap vermeye çalıştım.
Örneğin bu yılın 15 Mayısında şöyle demiştim:
"Hrant Dink'i, 'sadece Ermeni olduğu için' değil, başka hesapların parçası olarak, planlı bir biçimde öldürttüler.
Dink cinayetini, Trabzon'daki Rahip Santoro ve Malatya'daki Zirve Kitapevi katliamlarıyla birlikte düşünmek gerekir.
"Türkiye'yi, farklı dinlere tahammül etmeyen canilerin cirit attığı bir toplum olarak göstermek istiyorlardı.
"Çünkü Türkiye'nin AB'ye girmesine karşıydılar. Beklentileri, bu tip cinayetlerin işlendiği bir ülkeyi AB'nin bünyesine kabul etmemesiydi."


Uluslararası Stratejik Araştırmalar Kurumu (USAK) Başkanı Doç. Sedat Laçiner de böyle düşünüyordu:
"Türkiye ne kadar AB'ye yaklaşırsa, o kadar müktesebatını değiştiriyor. Milli Güvenlik Kurulu'ndaki değişim ortada.
"(Ergenekoncular) Bunu en önemli tehlike olarak görüyor.
Söylemleri AB'nin Türkiye'yi böleceği yönünde ama devlet yapısının şeffaflaşmasından korkuyorlar.
"Rahip Santoro, Danıştay, Zirve Yayınevi'ndeki misyonerler, Hrant Dink cinayetleri bunun içindi. Hitler'in Kavgam kitabının çok sattığını manşete çıkarıyorlar.
"Bunlara göre hükümetle El Kaide, Tayyip Erdoğan ile Usame bin Ladin arasında bir fark yoktur. Batı'ya yansıtmak istedikleri Türkiye manzarası budur." (Aktüel)
Dink ve diğer gayrimüslim cinayetleriyle ilgili yeni kanıtlar nihayet ortaya çıktı.
Deniz Kuvvetleri bağlantılı Ergenekoncuların, toplumu ve siyaseti kaosa sürükleme planı ele geçirildi.
Dudak uçuklatan ayrıntılar var planda: İşi İstanbul Ada vapurlarına ve gayrimüslim mezarlıklarına bomba koymaya kadar vardırmışlar.
İtalya'da Gladio, nasıl Bologna Tren İstasyonu'nu bombalayıp suçu ustalıkla yerleştirilmiş çakma kanıtlarla solcuların üstüne atmaya çalıştıysa...
Ergenekoncular da, alıcısı hazır o eski numaraya başvurarak, suçu Müslümanların üstüne atacaklardı.


Peki, Mart 2009 tarihli 'Kafes' kod adlı bu eylem planının 'Genel' başlıklı bölümünde ne yazılmış biliyor musunuz?
Aynen şöyle:
"Rahip Santoro, Malatya Zirve Yayınevi ve Hrant Dink operasyonları sonrasında Türkiye'de yaşayan gayrimüslimlerin irticai grupların hedefinde olduğu yönünde kamuoyu oluşmuş, ancak AKP tarafından karşıt medyanın da desteğiyle söz konusu olayların Ergenekon tarafından organize edildiği şeklinde yoğun propaganda faaliyetlerinde bulunulmuştur..." (Taraf, 19 Kasım)


Bu alıntıdaki kritik kelime hangisi?
Evet, bildiniz: Cinayetler için 'operasyon' kelimesi kullanılıyor.
Olay demiyor, cinayet demiyor, katliam demiyor. Ne diyor? Operasyon! Yani askeri bir terim...
Operasyonun amacı neymiş?
"Gayrimüslimlerin, irticai grupların hedefi olduğu izlenimini yaratmak..."
Bir süre için bu olmuş da... Ama Ergenekon karşıtı medya (bu biz oluyoruz) yüzünden amaca varılamamış. Millet uyanmış.
Acaba hiç düşünmüşler mi; malum "tren yolcuları" dışındaki halk kitleleri niye onlara değil de bize inandı?
