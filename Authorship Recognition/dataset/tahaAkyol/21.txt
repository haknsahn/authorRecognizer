Atatürk’ten bugüne hukuk

Oktay Ekşi önemli bir yazı yazdı; Atatürk dönemini “devrim devleti” dönemi olarak niteleyen Ekşi’ye göre, 11 Kasım 1938’de “kanun devleti”ne, 27 Mayıs anayasası ile de “hukuk devleti”ne geçmiştik.
“Devrim devleti”nin hukuki ölçülerle eleştirilemeyeceğini söyleyen Ekşi’ye göre, “Devrim döneminin ‘hukuk’la değil, aldığı ‘sonuç’la değerlendirilmesi gerekir”di. Ekşi, bu görüşten hareketle, Başbakan Erdoğan’ın Dersim’e ilişkin sözlerini eleştiriyordu. (Hürriyet 22 Kasım 2009)
Anayasa Profesörü Mustafa Erdoğan, dünkü Taraf‘ta Ekşi’yi eleştirdi: Ekşi, Atatürk dönemini tabu haline getiriyor, ‘devrim’ kavramını kullanarak hukuku küçümsüyordu...
Bu görüşler, yaşamakta olduğumuz gergin değişim sürecinin göstergesidir.
Türkiye bir yandan Atatürkçülüğü anayasal değer haline getirip yüceltirken, öbür yandan “demokrasi, hukuk devleti, insan hakları” gibi, o dönemde bulunmayan değerlere ulaşmaya çalışıyor.
Bunun gerilimlerini yaşıyoruz.

İnkılabın kanunu
Ekşi’nin dediği gibi, Atatürk dönemi “devrim” dönemiydi, hukuka uygunluk önemli değildi. İnönü döneminde “kanun” fikrinin önem kazandığı da doğrudur. Bunu İnönü’nün kendisi de aynı terimlerle ifade etmiştir.
Atatürk döneminin hukuk anlayışı, kendi ifadesiyle şöyledir:
“İnkılabın kanunu mevcut kanunların üstündedir!”
Bunun uygulamasına basit bir örnek... Zaferden sonra, Mayıs 1923’te seçimlere gidiliyor. Mustafa Kemal Paşa adayları tek tek kendisi tespit ediyor. Müdafaai Hukuk Cemiyeti üyesi, yani kesinlikle vatansever Moytabizade Rifat Bey Konya’da aday oluyor, “mevcut kanunlar”a tamamen uygun...
Sinirlenen Gazi telgraf çekiyor:
“Nifaka yol açıyorsunuz. Hareketiniz Hiyanet-i Vataniye Kanuna girer!”
Rifat Bey derhal bu “inkılabın kanunu” uyarınca adaylıktan çekiliyor.
1937’de Dersim’de uygulanan da “mevcut kanunlar” değil, “inkılabın kanunu” idi!
Menemen’de de aynı şiddette uygulamanın yapılmasını “kanun adamı” İnönü frenlemişti.

Tarihin kanunu
Bugün sorun şu: Elbette kurtuluşumuzun lideri ve devletimizin kurucusu Atatürk’e saygılı olmak, Türkiye Cumhuriyeti’ne sadakat duymak gerekir ama ‘devrim rejimi’ni idealize ederek bugün çağdaş bir hukuk devletine ulaşabilir miyiz?!
Türkiye’de ‘devrim’i ‘hukuk’un üstünde görmekten kaynaklanan az mı sıkıntı yaşadık?! Devrimci örgütlerden, cuntalara, darbelere kadar...
Demokrasiye geçişi “karşı devrim” sayan düşünceler, “ordu göreve” yürüyüşleri, üniversitelerin “koruma kollama” çağrıları hangi geleneğin ürünüdür?
Ergenekon soruşturmasına konu olan yapılanmalar nedir?
Bir o kadar önemlisi; “kavramlar”dır. Cumhuriyetin temel kavramlarına eski ‘devrimci’ anlamlarını mı vereceğiz, yoksa evrensel hukuktaki anlamlarını mı? İşte bu noktada karşımıza “uyanık bekçi yargı” sorunu çıkmıyor mu?!
Katsayı kavgasının bile ardında bu var.
Evet, devrimler “aldığı sonuçlar”la değerlendirilir, cumhuriyet elbette modernleşmemizde çok büyük bir atılımdır ama aynı zamanda “devrim devleti”nin yarattığı kitlesel travmaların sert kimlik gerilimlerine yol açtığı da bir gerçek.
Tarihçi François Furet’nin gösterdiği gibi, Fransa, başlangıçta tabulaştırdığı “Devrim Tarihi”ni revize ede ede bugünkü demokrasiye ulaştı. Bizde de öyle olacak, bu da “tarihin kanunu.”