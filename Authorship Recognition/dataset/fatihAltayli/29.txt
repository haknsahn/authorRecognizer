Şike rezaleti Federasyon'un ellerinden öper 

FUTBOLDA böyle bir rezaletin ortaya çıkmaması mümkün değildi.
İnsan unsuruyla bahsin bir araya geldiği yerde hep birtakım rezaletler olur.
Bu bugünün meselesi değil.
Dün de oldu. İtalya'da oldu, İngiltere'de oldu, Fransa'da oldu.
Avrupa'nın dev takımları bu yüzden küme düşürüldü. Efsane olabilecek futbolcular futboldan uzaklaştırıldı.
Avrupa'da bütün bunlar olurken Türkiye'de olmaması mümkün müydü?
Oldu. Oldu ama biz görmezden gelmeyi tercih ettik.
İşte Gökdeniz Karadeniz rezaleti.
Şike yaparken, daha doğrusu şike organize ederken yakalandı.
Biz ne yaptık?
Önce örtbas etmek istedik. O olmayınca laf ola beri gele bir cezayla konuyu kapattık.
Ben o zaman da yazdım, "İbretlik bir ceza verilmeliydi" diye.
Verilmedi.
Şimdi Türkiye 1. Ligi'ndeki 29 maç, UEFA tarafından "şaibeli" olarak ilan edildi.
Bir büyük Ankara kulübünün başkanı, ibrenin kendisine doğru yöneldiğini görünce "erken davranmış olmak için", "Bana şike teklif edildi" diyerek iki kulüp yöneticisinin isimlerini açıkladı.
Türkiye Futbol Federasyonu şimdi ciddi bir sınavdan geçecek. Bakalım sınıfı geçebilecek mi?
Bu konuyu geçen yıl Rıdvan Dilmen en iyi şekilde özetlemişti bir sohbetimizde.
Futbolu konuştuğumuz bir sırada, "Türkiye liginde artık her maç satılıktır" demişti.
Hem İddaa'nın hem de diğer bahislerin futbolun üzerine bir kâbus gibi çöktüğünü, pek çok futbolcunun ve kulüp yöneticisinin bu işin bir parçası haline dönüştüğünü, artık futbolun futbol olmaktan çıkıp bir kumar haline geldiğini ve bu işin en önemli parçası olan futbolcu ve yöneticilerin gırtlaklarına kadar bu işe battığını anlatmıştı.
"Öyle büyük paralar dönüyor ki, bunun yanında transfer paraları küçük kaldı. İş bu hale gelince artık futbol futbol olmaktan çıktı" demişti Rıdvan.
UEFA, Türkiye'de Federasyon'un yapamadığını yaparak ilk ateşi verdi.
Bakalım Futbol Federasyonu bu ateşi, elini yakmadan tutup değerlendirebilecek mi?

İlk seçim

MUSTAFA Sarıgül, Teke Tek'e konuk oldu.
Bayağı izlenmiş.
Dün gün boyu tepkiler geldi. Olumlu veya olumsuz.
Beğenenler var.
"Samimi bulduk, iktidarın hakkından gelebilecek mevcutlar arasında en iyisi bu" diyenler var. "AKP'nin konuştuğu dilden konuşuyor. Halk bu dili anlar" diyenler var. "Yeni bir umut" diyenler var.
Tam aksini düşünenler de var elbet.
"Sarıgül'ü Tayyip Erdoğan destekliyor, CHP'yi bölsün diye" diyenler var. "Ezberlemiş bir şeyler onları anlatıyor, derinliği yok" diyenler var. "Siyasi kimlik olarak AKP'lilerden ne farkı var" diyenler var.
Bu görüşlerin dışında benim de izlenimlerim var.
Sarıgül'ü bazı konularda çelişkili gördüm.
Ancak bazı söyledikleri çok doğru.
Kuracakları partide her ilin milletvekili adaylarını o ilde önseçimle belirleyeceklerini söyledi. Bu çok doğru.
Yüzde 30 kadın kotası uygulayacaklarını söyledi.
Bu da iyi.
Ve en önemlisi, girecekleri ilk seçimde iktidar olamazlarsa genel başkanlıktan çekileceğini söyledi.
Bu da çok doğru.
Çünkü yakın tarihimize bir baktığınızda, bir lider eğer ilk girdiği seçimde başarılı olamazsa bir daha olamıyor.
Örnek mi?
Menderes'i bir kenara koysak bile...
Demirel ilk seçiminde iktidar oldu.
Ecevit ilk seçiminde iktidar oldu.
Özal ilk seçiminde iktidar oldu.
Erdoğan ilk seçiminde iktidar oldu.
Adam olacak lider, ilk seçiminde belli oluyor.
Yoksa sıradan bir siyasetçi oluyor.

'Faşist' kime serbest

İZMİR'in faşist ilan edilmesine aklım ermiyor.
Irk üzerinden, etnisite üzerinden siyaset yapan faşist olmuyor. (Tabii eğer Türk değilse.)
Başkalarının hassasiyetlerini hiç kale almadan kendi hassasiyetleri üzerinden siyaset yapanlar faşist olmuyor.
Şiddeti siyasetin bir yan unsuru olarak sürekli kullananlar ve bunu inkâr etmeyenler faşist olmuyor.
Ama bunlara tepki gösterenler faşist oluyor.
Bayılıyorum bu ülkenin "aydınlarına".
Ve bunların siyasi terminolojiyi bile kendi meşreplerine göre kullanmalarına. 