G.Birliği'nin temel sorunu güven yitimi. Bir takım, bir sezon arayla bu denli mi değişebilir? Nerede o eski G.Birliği, nerede bu G.Birliği? Arada inanın fersah fersah fark var. Yakın geçmişteki o G.Birliği, hele de Avrupa Kupası maçına çıktığında coşkusu, baskısı, oyuna getirdiği güzellikler ve etkisiyle rakibe korku salar, izleyene keyif dakikaları sunardı. Bu G.Birliği ise hâlâ fiesta sonrası mahmurluğunda. Hem tembel hem de uyuşuk. Üstelik tedirgin de...

G.Birliği forması giyen oyuncuların futbolla barışık yanı kalmamış. Ne oynamayı becerebiliyorlar ne oynatmamayı. Uyum yok. Organizasyon yok. Üretim hiç yok. Savunma sürekli açık veriyor. Bir yanda Baki, diğer yarıda El Saka... Sürekli ilk müdahalelerde gecikiyor. Ve adam kaçırıyorlar. Orta alan, eh işte. Skoko yine oyunun lideri. Biraz Sedat ve önde Uğur ona eşlik edebiliyor. Boliç bir facia. Güya pivot santrfor oynatılıyor. Ama bir tek kafa mücadelesini alamıyor. Topu tutamıyor. Topa vuramıyor. Ya Youla? Tanınmayacak halde. Sözüm ona çabuk, süratli, adam eksiltme becerisi olan ve gole yakın duran bir forvet. Ama o becerilerin hiçbirini oyuna yansıtamıyor.

Gençler'in eksiği
Evsahibi Egaleo sıradan bir takım. Mütevazı kadrosu, futbolcuların birlikte oynama alışkanlığı, taktik disiplinindeki duyarlılığıyla, henüz yenisi olduğu UEFA Kupası'nda bir çıkış arıyor. İki takım arasındaki kalite farkını anlatmaya gerek yok. G.Birliği'nde kötü oynamalarına karşın ne kadar özellikli oyuncu varsa Egaleo'da o denli düz oyuncu var. Ama G.Birliği'nde olmayan özellikler de Egaleo'da var. Yani hırs. Yani istek. Yani yürek. Yani savaşma arzusu. Onlar, sahada kendilerini aşmaya çalışıyor, bizimkiler ise sanki kendilerini batırmaya.

Fark atar ama...
Zevksiz, kalitesiz, temposuz ve yavan oyundan çıkan izlenimler böyle. Rövanşta ne mi olur? G.Birliği kendi değerleriyle buluşursa fark olur. Böyle silik ve kişiliksiz oynamaya devam ederse elenir ve hem yazık hem de rakibin düzeyi dikkate alındığında komik olur.