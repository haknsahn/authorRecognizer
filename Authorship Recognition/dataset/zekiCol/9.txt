Hani sokakta gördüğünüzde, dayanamayıp yanağından makas almak isteyeceğiniz tombiş afacanlar vardır ya... Onların büyümüş de adam olmuş hali bu Ailton! Yani sıcak, sevimli, haylaz ve inanılmaz sempatik. Ama belli ki ilgi şımarığı! Suyuna gidilmediğinde tepkili ve antipatik.

Daha hazır değil
Ankara'daki maçta oyundan alınırken yaptığı hareket çocukça, amatörce, hatta biraz da aptalca. Gereksiz, anlamsız ve saçma bir isyan. Güya "Bütün forvetler, gol attıktan sonra maçın sonuna kadar oynamak ister" diye bir gerekçe öne sürerek kendisini affettirmek istiyor. Gerekçe doğru olmasına doğru da... Zamanlama olarak çok yanlış.

Çünkü... Bir kere Ailton hâlâ hazırlık dönemini yaşıyor. Topu topu üç haftadır çalışıyor. Hazırlık döneminde, oyuncunun fizik olarak forma girebilmesi 6 ila 8 haftalık bir süreci gerektiriyor. Ailton gibi kilo sorunu olan oyuncularda bu süre daha da uzayabiliyor. Kilo fazlalığı sorunu yaşanan oyuncularda, vücuttaki yağ oranı da yüksek oluyor. Normalde vücut ağırlığının %13'ü kadar olması gereken bu oranın fazlalığı ise oyuncunun hareket yeteneğini kısıtlıyor. Çevikliğini ve dayanıklılığını azaltıyor. Performansını olumsuz yönde etkiliyor. Daha önemlisi hazırlık dönemi yaşamayan ve kilo sorunu olan oyuncular, ciddi anlamda adale sakatlığı yaşama riskiyle karşı karşıya kalabiliyor.

Bu yönüyle baktığınızda, Rıza Çalımbay'ın 69. dakikada Ailton'un oyundan çıkarması kadar doğru bir teknik adam tercihi olamaz. Hatta o tercihte gol sonrası gecen 8 dakikanın oyuncuya zarar veren bir süre olduğu bile tartışma konusu edilebilir. Ailton'un ve onun oyundan alınmasını eleştirmeye kalkanların, özellikle konuyu bu yanıyla bilmesi ve değerlendirmesi gerekir.

Çehrem değiştirdi
Bilinmesi gereken bir başka nokta, iyi çalıştığı takdirde Ailton'un gerçek performansıyla buluşması için yaklaşık bir dört haftaya daha gereksinimi olduğu. Kilo sorunu yaşayan ve yağ oranı yüksek oyuncular, hele de fizik olarak hazır değillerse genelde hareket serilerini tamamlamakta ciddi zorluklan yaşayabiliyorlar. Dikkat edin, Ailton tek vuruşlarda yeteneği nedeniyle çok başarılı. Ama üst üste birkaç hareketin gerektiği pozisyonlara giremiyor. Fizik kapasitesinin öyle bir seriyi tamamlamaya elverişli olmadığını kendisi de biliyor. Nitekim şu an oyuna katılımda Ailton'un aman aman bir yeterliliği zaten yok. Ancak zaman içerisinde, istenilen fizik kapasiteye ulaştığında oyuna katkısı daha fazla olabilir. Beşiktaş'a olan katkısı ise şimdiden hissedilmeye başlandı.
Ailton, her şey bir yana Beşiktaş'ın asık çehresine bir sevimlilik getirdi. Tribün onu hemen sevdi. Sokak sevdi. Taraflı tarafsız herkese müthiş sempatik geldi. Bu da Beşiktaş'a olan ilgiyi bir anda değiştirdi. Artık kombineler hızla satılıyor. Kasaya para giriyor. Ve golleri, jestleri, mimikleri, şirinlikleri, haylazlıkları, tepkileriyle, Ailton sezona damgasını vuracağa benziyor.

'Taktikal' uygulama!
Önce öfensif bir anlayışla karşılaştık... Sonra 'defensif'. Yetmedi, şimdi de taktikal uygulama piyasaya çıktı. Hani yeni yetmelerin 'kal geldi' dedikleri gibi, insana 'kal' getirten, sözlüklerde bile tanımlanamayan şu 'taktikal'!

Bu ülkede futbolu herkes iyi bilir! Herkes kendi bildiği gibi de yorumlar. Derdim, TV'de yorum yapan teknik adamların Türkçemizi zenginleştirme çabaları!

Allah aşkına bu fantezileri bir yana bırakın. Konuşma dilimizde bile olmayan yeni kelimeler üretmekten ne olur vazgeçin; bir de çoğu kelimeyi 'sal'a bindirmek ve 'sel'e kaptırmak uğraşından!

Futbolda zaten yeterince kargaşa yaşıyoruz. Hiç olmazsa kavram kargaşaları yaratıp, dili auta atmayın!

Kapkaça hayır!
Bir ülkede futbol kültürünün oluşması, medyanın bakışı, kamuoyunun duruşuyla da yakından ilgili.

Eğer temiz oyun istiyor, dürüst olmak ve hakka hukuka riayetten söz ediyorsak, işe önce saha içindeki kapkaççılıktan başlamamız gerekir.

Kabul, futbol aldatmalar üzerine kurulu bir oyundur. Çalım atarken, vücut ya da ayaklarınızın hareketleriyle rakibi aldatırsınız. Penaltı kullanırken, kaleciyi ters köşeye yatırır, aldatırsınız. Pas verirken baktığınız noktanın tersine topu yollar, karşınızdaki oyuncuyu aldatırsınız. Bunlar oyuna estetik zenginlik katan, kalite getiren, keyif veren, futbolun doğasında olan ve kabul gören şeylerdir.

Ama oyun kurallarını bilerek ihlal edip, haksız kazanımlara yönelik aldatmaların, bu oyunda hem yeri hem de kabul edilecek tarafı yoktur.

Kahraman olabilirdi
Temasın bile olmadığı bir pozisyonda kendinizi yere bırakıp, lehinize penaltı aldığınız ve hakemi aldattığınız bir pozisyon, takımınıza galibiyeti sağlayan golü getirebilir. Belki şampiyonluğu bile o golle kazanabilirsiniz. Ancak adı rakip de olsa, bu meslektaşınızın emeğini çalmak ve ahlaksızlık yapmak değil midir?

Çaykur Rizespor maçında Marcio Nobre kendisine elle pas verip, ayakla gol attı. Hakem pozisyonu göremedi ve golü geçerli saydı. Keşke o pozisyonda Nobre çıkıp da "Ben bu topu elle aldım" diyebilecek cesaret ve erdeme sahip olsaydı. O zaman bir golün getirdiği geçici mutluluğun çok daha fazlasıyla buluşacak ve yıllarca konuşulacak bir Fair Play olayının kahramanı olacaktı. Ama alışkanlıkları, dünya görüşü ve sığ düşüncesi yüzünden bunu yapamadı.

Artık dikkat edin, futbolda birçok çirkinliğe Batı taviz vermiyor. Bu tür eylemler ya da rakibi yaralayıcı kasıtlı hareketler, çok ciddi medya ve kamuoyu tepkilerini beraberinde getiriyor.

Bizim de bu davranış doğrularından ders çıkarmamız, Nobre gibi haksız kazanç peşinde koşan ve futbolu kapkaç aracı yapanları hizaya getirmek için, onları her fırsatta üstelik de şiddetle eleştirmemiz lazım.