Büyümeye Devam

2007 yılı için hükümetin ve IMF'nin büyüme tahmini yüzde 5. Bu tahmin açıklanmadan önce 2006 yılının büyümesinin de yüzde 5 dolayında gerçekleşeceği tahmini yapılıyordu. Buna karşılık gerçekleşme yüzde 6 oldu. Yüzde 5'lik büyüme oranı Türkiye için uzun yıllar ortalamasını gösterdiği için bir anlamda potansiyel büyüme oranına işaret ediyor. Türkiye'nin 1923'ten bu yana yıllık ortalama büyümesi yüzde 5. O nedenle de bunun üzerindeki büyüme oranlarının ekonomiyi zorlayacağı ve uzun zaman sürdürülemeyeceği kuşkusu var. Bu anlamda Türkiye'nin enflasyonist baskıları azaltabilmesi için yüzde 5'lik büyüme oranına dönmesi bekleniyor. Ne var ki her şey beklemekle olmuyor. 
2007 yılının ilk verileri bize sanayi üretiminin önemli oranda büyüdüğünü gösteriyor. İlk iki ayın sanayi üretimi büyümesi ortalama yüzde 11. Bu ortalama son dört yılın en yüksek üretim artışını işaret ediyor. Geçen yılın ilk iki ayı çok düşük bir sanayi üretim artışına sahne olduğu için bu hızlanmada baz etkisi söz konusu olsa da bu artış önemli. İlk üç ayın imalat sanayii kapasite kullanım oranı da ortalama olarak yüzde 80.1'i işaret ediyor. Bu oran da son dört yılın en yüksek oranı. Üstelik kapasite kullanımında öyle bir baz etkisi de söz konusu değil. Türkiye için itici sektörlerden birisi otomotiv sektörünün üretimi 2007 yılının ilk üç ayında geçen yılın ilk üç ayına göre yüzde 9 artış gösteriyor. Otomobil üretiminde yüzde 17, ticari araç üretiminde yüzde 1 artış olmasına karşılık traktör üretiminde yüzde 11 gerileme olmuş. Otomotiv sektöründeki üretim artışı büyük ölçüde ihracata yönelik. İç satışlarda gerileme olmasına karşılık ihracat artışı üretimin de artmasını sağlıyor. Sanayi üretimi GSYİH'nın yaklaşık yüzde 25'ini oluşturuyor. Buna karşılık sanayi üretiminin artması hizmetler kesimini de peşinden sürüklemesine yol açıyor. Nitekim bankalardan kullanılan krediler artıyor. Yılın ilk üç ayında toplam mevduat yüzde 5.3, toplam kredi stoku da yüzde 5.8 oranında artış göstermiş durumda. Kredi / mevduat oranı da yüzde 65'in üzerine çıkmış bulunuyor. 
Kamu kesimi bu yılın ilk üç ayında geçen yılki kadar dikkatli değil. Her ne kadar mart ayı sonuçlarının eklenmesiyle ilk iki aydaki bütçe açığı ciddi biçimde gerilemiş görünse de bu gerileme özelleştirme gelirlerinin bütçeye yazılmasından kaynaklanıyor. Yani faiz dışı giderlerde ortaya çıkan yüzde 20'lik artış üzerinde bir etkisi yok. Hedeflenen enflasyonun yıl ortalamasını yüzde 7 olarak alırsak kamu giderlerindeki artışın talebi besleyerek büyümeye katkı yaptığını anlamış oluruz. 
Büyümeyle paralel hareket eden bir başka önemli gösterge cari açık. Cari açığın büyük bölümü ithalattan kaynaklandığı ve ithalat ile büyüme arasında yakın bir ilişki olduğu için bu göstergeye de dikkatle bakmak gerekir. 2007 yılının ilk 2 ayında gerçekleşen cari açık 6.3 milyar dolar. 12 aylık cari açık gerçekleşmesi ise 32.4 milyar dolar. Cari açıkta da büyüme devam ediyor. Yani büyümenin yavaşlaması sonucunda cari açığın daralacağı yönündeki görüş doğruysa demek ki ekonomi büyümeye devam ediyor. Büyümeyle ilgili bir başka gösterge enflasyon. Gerek ÜFE gerekse TÜFE üç aydır sürekli artıyor. Demek ki talepte de iddia edildiği gibi bir düşüş söz konusu değil. 
Bütün bu göstergeler Türkiye'nin büyümesinin öyle pek de hız kesmediğini ve cari açığa ek olarak bu kez bütçe açığını da peşinden sürükleyebileceğini gösteriyor. Hiç kuşkusuz bunlar henüz üç aylık sayılar. Biraz daha test edilmesi gerekiyor. Ama eğer önlemler şimdiden alınamazsa önümüzde genel seçime kadar geçecek dönem daha sıkıntılı olacak gibi görünüyor. Seçim ekonomisi asıl olarak Cumhurbaşkanlığı seçiminden sonra yüzünü gösterecek. Çünkü cumhurbaşkanını iktidar partisi belirleyecek, ama gelecek dönemde kimin iktidar olacağını halk belirleyecek. Seçim ekonomisi halkı etkilemek için yapılır. 

