Bütçe işi karmakarışık

Şubat ayı merkezi yönetim bütçe verilerinin açıklanmasından sonra ortalık karıştı ve IMF'nin niçin gözden geçirmeyi tamamlamadan ayrıldığı daha iyi anlaşılmaya başlandı. Aşağıda sunduğum tabloyu Maliye Bakanlığı Muhasebat Genel Müdürlüğü'nce yayımlanan Kamu Hesapları Bülteni'ndeki tablolardan derledim. İlk iki ayın gerçekleşmelerine bakıldığı merkezi yönetim bütçe giderlerinde yüzde 26'ya yakın ciddi bir artış var. Gerek faiz giderleri gerekse faiz dışı giderler hızla artıyor. Faiz giderlerinde geçen yılın ilk iki ayına göre yüzde 32 artış söz konusu. Dış dünyadaki dalgalanmaların da etkisiyle bir süredir yüksek giden faizlerin böyle bir etki yaratacağını aşağı yukarı tahmin ediyorduk. Dolayısıyla bu artış fazla sürpriz olmadı. Asıl dikkati çeken konu faiz dışı harcamalarda ortaya çıkan yüzde 22 oranındaki artış. Faizde hükümetin yapabileceği fazlaca bir şey olmasa da faiz dışı harcamalarda disiplinin elden kaçırılmaya başlandığı anlaşılıyor. Bunu bir süredir zaten seçim ekonomisi sinyalleri aldığımızı vurgulayarak söylüyorduk. Eğer bu eğilim devam ederse bütçe hedeflerinin tutturulması tehlikede demektir. Bu oranlar IMF'nin harcamalara set çekme yönündeki önerilerinin ne kadar haklı olduğu da ortaya koyuyor.
Merkezi yönetim gelirlerinde yaşanan sorunlar da giderlerden aşağı değil. Bu yılın ilk iki ayında merkezi yönetim gelirleri geçen yılın ilk iki ayına göre nominal bazda yüzde 3 gerileme göstermiş durumda. Bu, reel anlamda çok ciddi bir düşüşe işaret ediyor. Vergi gelirleri geçen yıla göre yüzde 6.1 artmış, yani reel anlamda gerilemiş bulunuyor. Gelir vergisi yüzde 19 artarken, kurumlar vergisi yüzde 10.2, dahilde alınan katma değer vergisi ise rekor düzeyde yüzde 27.2 oranında düşüş sergilemiş görünüyor. Vergi iadesinin kaldırılması ve fiş toplamanın teşviksiz kalması sonucunda KDV'de bir gerileme olması bekleniyordu ama bu kadar büyük bir kaybın buradan kaynaklanması kanımca mükün değil.
Bu yılın ilk iki ayında ortaya çıkan bütçe açığı 8.2 milyar YTL. Geçen yılın ilk iki ayındaki bütçe açığı 0.5 milyar YTL, geçen yılın tamamındaki bütçe açığı 3.9 milyar YTL idi. Neredeyse iki yıldır bütçeyi konuşmaz olmuştuk. Hükümetin en önemli başarısı bütçede sağlamış olduğu disiplindi. Tartışma konusu da kapanan bütçe açığından açılan cari açığa kaymıştı. Şimdi yeniden bütçeye dönüyoruz.
Özellikle faiz dışı harcamalarda ve KDV gelirlerinde ortaya çıkan bu büyük sapmanın nereden kaynaklandığını yetkililerin açıklaması gerekiyor. Bunun nedenlerini ve giderilmesi için ne gibi önlemler alınacağını IMF kadar Türk toplumunun da bilmeye hakkı olduğunu düşünüyorum. 