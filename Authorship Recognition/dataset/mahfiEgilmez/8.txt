Üç temel sorun

Cumhurbaşkanlığı seçimine giderken Türkiye'nin üç görünür ekonomik sorunu var. Bunlar cari açık, işsizlik ve enflasyon. Cari açık ile talep ve dolayısıyla büyüme ilişkisi söz konusu, enflasyon ise faiz ve dolayısıyla bütçe dengesiyle bir arada düşünülmesi gereken bir sorun, işsizlik de sosyal sorunlar ile iç içe. Son günlerdeki gelişmeler cumhurbaşkanlığı seçiminin sanıldığı kadar rahat olmayacağının, siyasal gerilimin en üst düzeye çıkacağının işaretlerini veriyor. Ardından genel seçimler var. Orada işler daha da kızışacak gibi görünüyor. 2007 yılı bu çerçevede daha birçok gelişmeye gebe durumda. Ekonomik disiplini elden kaçırmamak için bu ortamda özel bir özen gösterilmesine ihtiyaç var.
Gerek sanayi üretimi artışındaki gelişmeler, gerekse cari açıktaki artış hız kesmiş gibi görünen büyümenin pek de öyle hız kesmediğini ortaya koyuyor. Talepte gözlemlenen durgunluk da yanıltıcı olabilir. Böyle bir durumda cari açık daralmaya doğru yönlenmeyebilir. Nasılsa finanse ediliyor olması son derecede yanlış bir rehavete itiyor yönetimi. Unutulmaması gereken bir nokta var. Doğrudan yabancı sermaye yatırımları sonsuza kadar bu hızla gelemez. Birkaç yıl sonra sermaye akımları bu kez kâr transferi olarak tersine dönecek ve Türkiye'den dışarıya döviz çıkışı başlayacak. O nedenle sorunlarımızı çözmek için önümüzde olan zaman çok da uzun değil. Türkiye'nin iki yoldan birisini seçmesi gerekiyor: Ya cari açığı düşüreceğiz (ki bunun yolu talebi daraltıp, büyümeyi yavaşlatmaktan geçiyor) ya da sosyal güvenlik sistemi başta olmak üzere yapısal reformlarımızın tamamını iki yıl içinde bitirip sonuçlarını almaya başlayacağız.
Yani hem cari açığı böyle yüksek bir yerde devam ettirip hem de yapısal sorunları çözmeksizin ekonomik dengeyi tutturmaya çalışmak uzun dönemde sürdürülebilir bir politika gibi durmuyor.
İşsizlik sorunu her ne kadar tarım kesiminden açığa çıkan işsizler nedeniyle artıyor olsa da kırsal kesimde ciddi sosyal sorunlar yaratıyor. Türkiye, çalışma yaşına gelip de iş bulamayanlar, işten ayrılıp da yeni bir işe giremeyenler, geçici işlerde çalıştığı için mevsimlik olarak işsiz kalanların yanı sıra tarım kesiminin göreli önemini kaybetmesi nedeniyle gizli işsizlerin açığa çıkması gibi bir işssizlikle de karşı karşıya. Bunların tümü çok ciddi sosyal sıkıntılara yol açıyor. Türkiye'de geçmişte yüzde 6-7 aralığında olan işsizlik oranının yüzde 10'lara gelip dayanmış olmasının gerekçesi ne olursa olsun işsizlik oranının yeniden yüzde 6-7'lere düşürülmesi gerekli. Ve ne yazık ki bu o kadar da kolay değil. Çünkü burada alınacak önlemler ilk sorunla yani talebin kısılması, büyümenin ve cari açığın düşürülmesiyle çelişiyor. O nedenle o sorunların kısa zamanda çözülmesi ve sonra işsizliğe eğilinmesi gerekli.
Türkiye, 2006 yılına girerken sanki çözümüne çok yaklaşmış gibi olduğu enflasyonda da ipin ucunu yeniden kaçırdı. 2006 yılının başlarında yüzde 8'lere kadar gerilemiş olan reel faiz yeniden yüzde 10'un üzerine çıkmış durumda. Gerek yüksek enflasyon gerekse yüksek faiz bütçe dengesini zorluyor. Ve işin en kötüsü 2007 yılının ilk aylarında faiz dışı nakit dengesi neredeyse yılın tamamı için planlanan miktarın yüzde 60'ına yakın açık veriyor. Eğer bütçe dengesi elden kaçırılırsa o zaman ne enflasyonu ne de faizi tutmak mümkün olmaz. Ve geçmişteki kısırdöngü yeniden başlar. Yani enflasyon yükselir, bütçe giderleri ona uyarak yükselir, borçlanma gereği artar ve faizler yükselir. Sonra bu süreç en baştan tekrar başlar.
Türkiye, şimdilik doğrudan yabancı sermayenin ve sıcak paranın ilgisiyle cari açığını kolayca finanse ediyor ve özelleştirmeler sayesinde de bütçe açığını kapatıyor. Ne var ki bu bıçak sırtı denge, AB ile işler terse dönerse bozluverir. Onun için bu üç temel ekonomik sorunu, öncelik cari denge ve büyümede olmak üzere, en fazla iki yıl içinde çözüp düzlüğe çıkmamız gerekli görünüyor. Bu yılı seçim yılı diyerek kaybetmemek çok önemli.