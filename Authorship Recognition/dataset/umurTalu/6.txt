Çırpınırken gövdeniz elektrikle...
"Umur Ağabey, merhaba. Şiiri bir de Leylâ Erbil'le paylaşmıştım. Şiirin ismini "Uzman çavuşun oğlu" olarak değiştirmemi ve Emrah'ın ailesi ile paylaşmamı önermiş; böylelikle, şiirin, isyanını içine gömenlerin sesi olacağını...
Onlarla paylaşamasam da, teşekkür babında, yine sizinle paylaşacağım.
Varlık dergisinde yayımlasam, Emrah'ın anası, babası okusa...
10 Ağustos'ta ben de baba olacağım, bir oğlum olacak, ismi Aras. Onu karşılamak için şiir yazabilmeyi isterdim. Emrah'a yazdıklarım, bu dünyada "bebek karşılaması" yazmayı düşlerken, kaçınılmaz biçimde yazmak zorunda kalacaklarımıza küçük bir örnek olsun.
Çok çok sevgiyle, saygılarımla Umur ağabey, Onur Behramoğlu" 
***

... 
inşallah sûresi otuzikinci ayet:
Türkiye laiktir laik kalacak 
illallah sûresi bilmemkaçıncı: 
daha betersiniz evet 
kanserli hücreden esrar zıvanasından 

hadi bir oda hapsi sallayın 
onaltı yaşında bir cesede! 
arkadaş ıslıklarına uçaradım 
yıkılan gövdesini arşınlayın 
hadi birden onaltıya kadar sayın 
çırpınırken gövdeniz elektrikle 

ey devletin ülkesi ve milletiyle 
gıcır bilyelerini çalması 
dal gibi çocukların 
tabutun hazır çürük ahşaptan 
kefenin örülü iplikince" 
***

Emrah'ı bildiniz, değil mi? Hani babası uzman çavuş olduğu için, arkadaşlarının girdiği askeri kampa alınmayan, girmeye çalışırken, "nöbetçi elektrik tarafından" öldürülen 16 yaşındaki genç.
Şair Onur'u bildiniz mi? Namık Behramoğlu'nun oğlu. İki amcası; kadim sürgünlerin, liseli gençliğimin "Militan"ları, Ataol Behramoğlu ile sevgili dostum Nihat. 
Şiiri bildiniz mi? İşte hayat! 
***

Ey şairler, bütün Emrahlara şiir yetiştirebilir misiniz?
Parası olmadığı için kopan parmağını diktirmeye beş hastane dolaştırılan 12 yaşındaki Doğan için de, 23 Nisan'da Hakkâri'de polis dipçiği yiyip o gündür konuşamayan 14 yaşındaki Seyfi için de... Devlet mermileriyle delik deşik iken bir de hukuk devletince suçlu ilan edilen 12 yaşındaki Uğur için de.
12 yaşlarında kamyon kasasından dereye dökülen ve hiç umursanmamış çocuk işçiler, süt kızlar için de. 

Çok Sayın Cumhurbaşkanı amca, Başbakan amca, büyük komutan amca, ulu HSYK amca, Ergenekon amca, Emniyet amca; siz şiir yazar mısınız, çocuklara hayat yazar mısınız, şiir sizi yazar mı, şiir bir şey yazar mı...
Ey devlet...
Ülkesi ve milletiyle...
Gıcır bilyelerini çalmayın...
Dal gibi çocukların.
Hadi birden onaltıya kadar sayın!
Çırpınırken gövdeleri elektrikle, copla, dipçikle, kurşunla...
Siz hep Sayın kalın!