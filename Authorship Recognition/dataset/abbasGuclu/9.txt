SBS’de 5. kayıt dönemi?

Eğitimde ilk defa bir şeyler doğru gitmeye başlıyor. Umarız yarım kalmaz. Umarız, bürokrasi bakanı değil, bakan bürokrasiyi hizaya getirir.
Fen ve anadolu liseleri sınavında 4 kayıt dönemi yaşanmasına rağmen hâlâ 4 binin üzerinde kontenjan açığı var. Hem de bir milyonu aşkın öğrencinin girmek için can attığı en iyi okullarda.
Kapıda yüz binlerce öğrenci bu güzide okullara girmek için can atarken, kontenjanların açık kalmasına kimsenin gönlünün razı olmaması gerekir. Ama Hüseyin Çelik’in yüzünden her yıl 5 binin üzerinde kontenjan açık kaldı.
Bakan Nimet Çubukçu’nun “Tek kontenjan dahi boş kalmasın” talimatı üzerine, bu yıl ilk kez 4. kayıt dönemi açıldı. Ama bürokrasi hazretleri, kontenjanların dolmaması için elinden geleni yaptı. Yıllardır kontenjanların boş kalmasına neden olan kurallarda hiçbir değişikliğe gitmeden yeni bir kayıt dönemi açtı. Ancak bir işe yaramadı. Bakan Çubukçu’ya da, “Bakın elimizden geleni yapıyoruz ama kontenjanlar yine de dolmuyor” mesajı vermeye çalıştılar. Ancak, evdeki hesapları çarşıya uymadı.

Peki şimdi ne yapılacak?
Okullar açıldı, zaman geçti, gelecek yıl hatamızı düzeltiriz diyemeyecekler. Çünkü, üniversiteler de açıldı ve ek yerleştirme başvuruları daha yeni başlayacak. Dolayısıyla, “Geç kaldık” mazeretlerini kabul etmek mümkün değil.
“Ne yaparsak yapalım, bu kontenjanlar dolmaz” mantığını da kabul etmek mümkün değil. Amerika’yı yeniden keşfetmeye gerek yok. Üniversiteye girişte hangi sistem uygulanıyorsa, aynısı uygulansın, kontenjan açıkları anında dolar.
Siz sınavları birleştirir, tercih ve kayıt dönemlerini ayrı ayrı yaparsanız, tabii ki anadolu liseleri ile kolejler arasında sürekli gel git olacaktır. Ama sınavlar gibi tercih ve kayıt dönemini de ortak yaparsanız, sistemin zaafları nedeniyle tek kontenjan açığı kalmaz.
Sanıyorum gelecek yıldan itibaren yapılması gereken de budur.
Peki şimdi 5. kayıt dönemi açılacak mı, yoksa açılmayacak mı? Yüz binlerce veli ve öğrencinin dört gözle beklediği bu karar, sanıyorum yarın netlik kazanacak.
Bakan Çubukçu, konuyu enine boyuna biliyor. Sürekli bilgi alıyor. Gelecek yıl için talimatını çoktan verdi. Ama cumadan itibaren 5. kayıt dönemi için de yeni bir çalışma başlattı.
“Eğer hukuki bir sorun yaratmayacaksa, başka öğrencilerin hak kaybına uğramalarına neden olmayacaksa, o zaman 5. kayıt dönemi için düğmeye basın” dedi.
Bu yöndeki karar, muhtemelen yarın verilecek. 5. kayıt döneminin açılmasına, başkalarını bilmem ama, ben kesin gözüyle bakıyorum. Çünkü, Bakan Çubukçu’nun özellikle araştırın dediği konularda, yani hukuki engelleme ve hak gaspı kesinlikle söz konusu değil. İşte bu yüzden de sınavla öğrenci alan tüm okulları içeren son bir kayıt dönemi tüm öğrenci ve velileri sevince boğacaktır.
5. kayıt dönemi, gelecek yıldan itibaren uygulanması düşünülen yeni sistemin de bir provası olacaktır. Eğer aksayan yönler varsa tedbirler alınacak, çok iyi sonuç verirse de, daha büyük bir kararlılıkla üzerine gidilecektir.
Tıpkı 4. kayıt dönemi gibi eğer 5. kayıt dönemi de gerçekleşirse, bu, velilerin, Milliyet’in ve abbasguclu.com.tr’nin bir başarısı olacaktır. Bu konuda bizler ve veliler dışında hiç kimse mücadele vermedi. Tam aksine, iş hep yokuşa sürüldü.
Bu kampanyaları gerçekleştirirken de tek isteğimiz vardı, o da, tek kontenjanın dahi boş kalmamasıydı.
Bakan Çubukçu’ya 4. kayıt dönemi için canı gönülden teşekkür etmiştik. Gerçekleşmesi halinde 5. kayıt dönemi için de öğrenci ve veliler adına aynı teşekkürümüzü dile getireceğiz.
Peki ya gerçekleşmezse! Büyük bir hayal kırıklığı olur o kadar.
Ama gerçekleşecek. Çünkü akıl onu gerektiriyor.
5. kayıt dönemiyle ilgili tüm ayrıntılar için bizi izlemeye devam edin.
Özetin özeti: Eğitimde aklın egemen kılınması için yakalanan bu fırsatın en iyi şekilde değerlendirilmesi gelecek icraatlar için çok önemli bir referans olacaktır...