SBS’de kafalar karmakarışık

Hafta sonu iki milyon öğrenci liselere giriş sınavı SBS’de ter döktü. Sorular kazık mı kazıktı. Sınavdan çıkanın yüzünden düşen bin parçaydı.
Geçen yılki kolay sorulara ve ona göre hazırlanmış deneme sınavlarına göre motive olan öğrenciler, karşılarında bir anda birbirinden zor sorular görünce demoralize oldular.
Hâlâ da ne olup bittiğini anlayabilmiş değiller. Çünkü Türkiye genelinde nasıl bir sonuç alındı bilen yok.
Geçen yılki SBS’den sonra, dershaneler, neredeyse her saat başı soruların tümünü yanıtlayan öğrencilerini şampiyon diye kamuoyuna açıklıyorlardı. Nitekim soruların tamamını cevaplayan yüzlerce şampiyon çıktı ve aynı puanda yığılmalar yüzünden yerleştirme sırasında büyük haksızlıklar yaşandı.
İşte bu yüzden de bu yıl sorular öğrencilerin tabiriyle “kazık“laştırıldı. Peki işe yaradı mı? Şimdilik yaradı gözüküyor. En azından aynı puandaki yığılmaları önler.
Dün akşama kadar gelen bilgiler çerçevesinde bir değerlendirme yapacak olursak, henüz ne SBS 7’de ne de SBS 8’de soruların tümünü yapan çıkmadı. Her iki sınavda da bir iki yanlışı ya da bir iki boşu olan var.
Bilindiği gibi, 7’lere 90, 8’lere 100 soru soruldu. Gelecek hafta yapılacak olan 6’lar da 80 soruyu 90 dakikada cevaplayacak.
Peki hangi puanlarda yığılma var?
8’lerde sanki başarı oranı 7’lere göre daha iyi. 8’lerde iddialı öğrenciler 80-85 aralığında, 7’lerde ise 75-80 arasında bir birikim olabilir.
Daha alt dilimlerde de yine önemli yığılmalar söz konusu.
7’lerde 85’in üzerinde, 8’lerde de 90’ının üzerinde binlerce öğrenci var. Oysa geçen yıl, neredeyse on binlerce öğrenci büyük umutlara kapılmış ama daha sonra büyük hayal kırıklıkları yaşamıştı.
Bu yıla, okul başarı puanları damgasını vuracak. Öğrenci SBS’de ne kadar yüksek puan alırsa alsın, eğer okul başarı puanı birazcık düşükse, örneğin tüm derslerden 5 üzerinde 5 alıp da tek dersten 4 aldıysa, sıralamada çok altlara düşebilir. Bu yüzden, MEB, öğrencilerin SBS Türkiye sıralamasının yanı sıra, okul başarı puanı eklendikten sonraki yerleştirme puanındaki sıralamayı da ayrıca vermelidir. Başka türlü kafa karışıklığını önleyemediği gibi şaibeleri de beraberinde getirir.
Bu arada sadece 8. sınıf notlarının değil, eski yıllara ait notların da şişirildiğine yönelik ciddi iddialar var. Umarız iddianın ötesine geçmezler. Yoksa çok büyük haksızlıklar yaşanır.
SBS’den ne kadar önce kaldırılırsa o kadar iyi olur. Niyesini her gün yüzlercesi gelen şu şikâyetlerden birinde bulabilirsiniz:

Bakana Açık Mektup
“Sayın Çubukçu,
Malumunuz, olduğu üzere, bu yeni sistemle birlikte çocuklarımızın daha önce yaşamakta olduğu sınav stresi azalmamış, tam aksine, 3’e katlanmıştır.
Aynı şekilde, çocuklarımızın dershanelere bağımlılığını azaltma beklentisi karşılık bulmamış, dershaneye başlama yaşı ilköğretim dördüncü sınıfa kadar inmiştir.
Çok daha vahimi ise, tek aşamalı OKS uygulamasından vazgeçilerek, özünde adil olmayan ve hatta her türlü yolsuzluğa açık bir sistem uygulamaya konulmuş ve standart sınav sonuçlarını ciddi şekilde etkileyen bir “okul başarı puanı” devreye girmiştir. Kaldı ki, bu “okul başarı puanı” ile birlikte uygulanan “davranış puanı” yargı tarafından adil bulunmamış ve geçtiğimiz günlerde yürürlükten kaldırılarak çocuklarımızın puanları yeniden hesaplanmıştır. Ancak, ders notlarından oluşan “okul başarı puanı” uygulaması yaklaşık bir yıldır kamuoyu tarafından eleştirilmesine ve uygulamada birçok haksızlığı da beraberinde getirmesine rağmen, yürürlükte kalmaya devam etmektedir.
Hiçbir standardı olmayan ve istismara çok açık olan bu uygulamanın halen yürürlükte kalmasını anlamak mümkün değildir. Böyle bir uygulamanın, tıpkı davranış puanında olduğu gibi, telafisi olmayan haksızlıklar yaratacağı konusunda hukukçu kimliğinizle hassasiyet göstereceğinizi umarken, bu çarpık uygulamanın henüz geniş kitleleri etkilemeden ivedilikle yürürlükten kaldırılması konusunu saygılarımla arz ederim.”
Özetin özeti: Çocuklarımız kobay haline getirenlerin vicdanı acaba hiç sızlıyor mu?..