 İnsan canının değeri ve medya!..
Bu ülkede sıradan insansanız, canınızın beş para değeri yoktur.. Devlet, yasaması ve yürütmesiyle böyle bakıyor.. Yargı böyle bakıyor.. Medya böyle bakıyor.. Biz, hepimiz böyle bakıyoruz.
İğneyi önce kendimize batıralım..
Münevver Karabulut sıradan bir genç kızdı, ama Türkiye onun adını ezberledi.. Gazetelerde yer aldığı sütunlar, televizyonlarda kapladığı süre, medyadaki haber sayısı ve süresi bir rekordur..
Ama tüm bunların sebebi Münevver değil, ölüm şeklidir.. Ve de öldürendir.
Münevver bir kenar mahallede, aşk, kıskançlık, töre kurbanı olsaydı, bugün adını hatırlayan olur muydu?.. Kafası kesildiği ve bu işi yapanın ünlü bir ailenin oğlu olduğu için medyanın tiraj ve reyting iştahını coşturdu. Hepsi bu..
Bakın..
Daha dün madende 19 kişi öldü.. En kabadayısı sözleşmesi gereği günde bilmem kaç kilo kömür çıkarması şartıyla 680 lira alan 19 insan..
Enerji Bakanlığı'nın 19 ölümden sonra nihayet denetlediği maden ile ilgili rapor gazetelere yansıdı. Uzmanlar madende 7 ölümcül eksik belirlemişlerdi.
Peki ne oldu?.
Maden sahibi kazadan günler sonra elini kolunu sallayarak savcılığa gitti ve elini kolunu sallayarak ayrıldı. Hakkında dava bile açılmadı.
Peki o madeni denetleme durumundaki devlette olaydan sorumlu tek kişi çıktı mı?.. Enerji Bakanlığı'nda?.. Çalışma Bakanlığı'nda?.. İçişleri Bakanlığı'nda?.. Devletin fakirlere bedava dağıttığı kömürlerin bir bölümü bu madenden çıkıyormuş. Sus payı mı acaba?.
Kömür madeni kadar hassas, kömür madeni kadar riskli bir çalışma alanı dahi denetlenmiyor ve 7 ölümcül eksik, 19 ölümden önce belirlenmiyor ve maden kapatılmıyorsa, nasıl oluyor da, devlette herkes "Tertemiz" oluyor?.
Ekranın köşesine en büyük gazetecilik ilkesini "Fikri takip" diye yazarak olayın peşini bırakmayan NTV dışında faciayı, Münevver olayı gibi izleyen bir yayın organı var mı?.
Biz medyanın geri kalanı ne yapıyoruz?.
19 ölünün sorumlusu maden sahibinin yarımşar sayfa verdiği ilan paralarının ne kadarının maaş diye cebimize girdiğini düşünmeden..
Adam, hiç sıkılmadan kendisini temize çıkarmak için ilan veriyor ve her canın bedelini de açıklıyor.. 15 bin lira.. O ilanlara kaç para verdi acaba?.. O ilan paralarını da sadakasına eklese, mesela 30 bin liraya çıkar mıydı, ölü başı?.
Örnek sadece Maden Cinayeti (Kazası) değil..
Sel felaketinde kaç can kaybettik. Kaç aile mahvoldu, yaşam yeri kalmadı.. En önemlisi.. Tabut gibi minibüste kapı dışarıdan kilitli olduğu için çıkamayan ve boğulan 8 işçi vardı hani.. Bu cinayette de (Gene kaza değil) hiç sorumlu yok, biliyorsunuz değil mi?..
Mahkeme ilk celsede şirket sorumlularının tümünü serbest bıraktı.
Sel bölgesine inşaat izni veren, kaçak inşaata göz yuman yerel yönetim yetkilileri içinde de tek sorumlu yok. Onca insan pisi pisine öldü. Onca zaten fakir aile, pisi pisine sıfırı tüketti..
Peki biz medya olarak ne yaptık?..
Ne yapıyoruz?..
İstanbul Valisi, sarhoş şoförün ezdiği polisin cenazesinde "Bu kaza değil, cinayettir" demiş. Doğru. Haklı.. Ama Sevgili Valim, niye bir başka trafik cinayetinde öldürülen Galatasaray Üniversiteli Elbruz Bilge'nin cenazesine katılıp orada da "Bu yasalar değişmeli.. Bugün yargıçlar, böylesi cinayetleri 'Taksir, ya da bilinçli taksir' diye değil, 'olası kasıt' diye değerlendirmelidir" demedi..
Ateş sadece düştüğü yeri mi yakıyor, Sayın Valim?..
***

HaberTurk'ten tek sütun bir haber.. İki gün önce.. Ben olsam manşet verir, bir de başyazı kondururdum yanına, ibret-i alem için..
Gürcistan Devlet Başkanı, Kutaisi Bölge Valisi'ni görevden almış.. Sebep..
Sovyetler'den kalma bir anıtın yıkımı sırasında yeterli önlem alınmadığından iki kişi ölmüş..
Onlarda, bir mahalle itfaiyesinin yaptığı yıkımın sorumlusu, Bölgenin 1 Numaralı adamı..
Düşünce bu olursa, devlet devlet olur..
Bizde benzeri tonla olay var. Hatırlayan var mı?..
Mesela..
2004 yılında, Hızlı Tren kazasında 38 kişi ölmüş, 74 kişi yaralanmıştı..
Ulaştırma Bakanı yerinde.. Devlet Demiryolları Genel Müdürü yerinde..
Ölenler mezarda.. Ailelere tazminat diye ne verdik?. 3 otuz para..
Medya olayı izledi mi?.
Güldürmeyin beni..
Sıradan insansanız, bu ülkede adınız ve kaderiniz daha siz doğarken yazılmıştır..
"Bok yoluna giden Niyazi!.." 