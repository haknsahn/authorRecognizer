Olan-bitenin anlamı

Hükümetin '2 numaralı' koltuğunda oturan Bülent Arınç'a yönelik suikast hazırlığı içerisinde oldukları iddiasıyla 'suçüstü' yakalanan iki rütbeli askerle ilgili haberle ilgili Genelkurmay Başkanlığı nihayet dün bir açıklama yaptı...

Kamuoyunu günlerdir meşgul eden, herkesin görüş belirtme ihtiyacı duyduğu böylesine 'önemli' bir olayla ilgili hayli geç kalmış bir açıklama bu...

Türkiye bugün içinden geçmekte olduğu birbiriyle ilintili süreçler sebebiyle kışkırtıcı eylemlere çok açık bir ülke. Bir yandan güç dengelerini sarsıp sağlıklı bir biçimde yeniden oluşmasını sağlayacak çapta değişimler yaşanıyor, bir yandan da demokrasinin önünü açan dönüşümlere sahne oluyor ülkemiz. Bu kadar az bir zamanda bu denli yoğun bir değişim-dönüşüm yaşanırsa, 'iyi saatte olsunlar' yerli yerinde duramaz.

Şimdi yaşananlar geçmişte başlatılmış, ancak müdahaleler yüzünden ertelenmek zorunda kalınmış bir süreç aslında; geçmişte yaşanan ertelemelerin sebebi kışkırtıcı eylemlerdi. 1990'ın ilk ayından 2002 kasım ayına kadar pek çok değerimizi 'Türkiye'de şimdi yaşanana benzer süreçler görülmesin, görüldüğünde de başarılı olamasın' diye kurban verdik.

Geçmiş dönemin eylemlerinin benzerleriyle bugün karşılaşılmamasının sebebini de biliyoruz: Değişim ve dönüşüm geçiren ülkemiz bir yandan da devletin gücünü kendi çıkarları için kullanmaktan çekinmeyen yasadışı yapılanmalarla hesaplaşıyor.

Olağanüstülüğe müsait bir zemin var bugün, ortam kışkırtıcı eylemlere gebe; ancak eylemlerde kullanılabilecek malzemenin kıtlığı çekiliyor. Tetikçiler, tetikçileri yönlendirenler, planlamayı yapanlar, eylemin başarısı için hiçbir ayrıntıyı ihmal etmeyenler, anlaşılır bir sebeple ortalıkta görünmüyorlar.

Günlerdir tartışmalara konu edilen rütbeli kişilerin 'suikast girişimi' önhazırlığı sırasında yakalanması böyle bir ortamda gerçekleşti.

Genelkurmay Başkanlığı itibarına düşkün bir kurum. En küçük rütbelinin bile kuraldışılığını kabulde zorlanan bir yapısı var. Bu özelliğini de yadırgamamamız gerekiyor; çünkü ancak dayanışmacı bir disiplinle hareket ederse başarıya ulaşılabilecek bir 'misyonu' bulunuyor ordunun... Hiyerarşik düzeni sarsacak veya komuta kademesini yıpratacak en ufak bir eleştiri 'kuruma saldırı' olarak kabul ediliyorsa, gerekçesi budur.

Daha geçen hafta, Org. İlker Başbuğ'un, Oruç Reis firkateyni güvertesinden verdiği mesaj da aynı içerikteydi. Bir-iki mensubunun adının karıştığı münferit olaylardan hereketle saldırı bombardımanı başlatılmasının bütün kurumun yıpranmasına yol açtığını ileri sürdü Org. Başbuğ.

Şimdi ise ancak 'mecbur kaldığı' için açıklama yapıyor aynı kurum ve bu sebeple de yıpranıyor. Bu defaki yıpranma, lütfen tespitim hafife alınmasın, etraftan veya medyadan gelen önceki eleştirilerden daha etkili olabilir. “Hükümetin 2 numaralı koltuğunda oturan siyaset adamını öldürme hazırlığı içerisinde yakalandılar” haberinin gazete ve televizyon manşetlerinden inmesini kimse beklemiyordu umarım.

Münferit olaylar ise söz konusu olan, Genelkurmay Başkanlığı'nın hiçbir biçimde rahatsızlık duymasına gerek yok; kurumun yanlış işler yapanlarla arasına mesafe koyması ve çürük elmaları adalete teslim etmesi yeterlidir. Ülkemizde kimse milletin gözbebeği olan Türk Silâhlı Kuvvetleri'ne (TSK) kötü gözle bakılmasına müsamaha etmez. Yeter ki milletin gözbebeği olan TSK da milletin kendisine kötü gözle bakmasına yol açacak eylemlere karışmış mensuplarına müsamaha etmesin.

Planlanmış suikast öncesinde hedef olarak seçilmiş siyaset adamının evinin sokağında tarassut amacıyla dolaşırken üzerlerinde adres ve krokilerle yakalandığı haberlerine konu olan rütbeli kişilerle ilgili açıklamada çok geç kaldı Genelkurmay.