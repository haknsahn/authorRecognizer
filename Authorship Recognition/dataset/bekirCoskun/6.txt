POSTAL bizim evin küçük oğlu...
Annesinden uzak büyüdüğü için, ona savaş oyunlarını koca Suşi öğretti arka bahçede.
Savaş oyunu dediğim; evden kaçırılan minder nasıl parçalanır, misafir ayakkabıları nasıl toprağa gömülür, masanın ayağı nasıl yenir... Ki bizim evde dört ayaklı olması gereken eşyaların çoğu üç ayaklıdır ve misafirler genelde bir tek ile bir yarım ayakkabıyla dönerler evlerine...
(.........)
Postal her zaman koca Suşi'nin bir-iki adım arkasında yürür. O durunca durur iki adım geride...
Bu yüzden Suşi'ye "Müdür", Postal'a "Müdür Muavini" diyoruz.
Bizim reklam filminde gözüktükten ve "Onlar köpekleriyle yatarlar" tartışmasında Başbakan'a da yanıt verdikten sonra, insanlar onu tanıdılar, çocuklardan mesajlar-kartlar geliyor Postal'a...
Andree misafirlere onun çok zeki bir köpek olduğunu her zaman uzun uzun anlatır.
Onlar mutlulukla dinlerler:
"Bizi sanki tanıdı..."
"Tanımaz mı... Nasıl da sevindi geldiğinize..."
Gitme vakti geldiğinde ve misafir elinde tek ayakkabıyla dolanmaya başladığında, bizde şimşek çakar:
"Savaş oyunu"dur!...
*
Olsun...
Onlar henüz çocuk ve bize Pako'nun emanetleri...
Bu son zamanlarda hele...
Geceler sessiz ve uzun...
Yine zihinsel sancılarım tuttuğunda, gözlerim yandığında, sessizce süzülüp bir karanlık salondaki koltuğa büzüldüğümde, onlar gelip sağıma soluma otururlar.
Bir içten dostluğun, endişeleri-korkuları-üzüntüleri paylaşma zamanıdır sanki...
İnsanların taşa dönüştüğü zamanlarda ya da en derin çıkmazlarda... El uzatıp bir başı okşamanın ve bir tek canlı tarafından dahi önemli-vazgeçilmez-sevilecek olmayı hissetmenin huzurunu bir bilseniz.
Sokağınızdaki o aç köpekten esirgemezsiniz...
Bir dilim kuru ekmeği...

