Fotoğrafta 11 yaşında bir kız çocuğu, arkasında da annesi. Ortodoks dünyasının dini lideri, Fener Rum Patriği Bartholomeos’un iki yanağını okşadığı kızın adı, Marina Sözde.
Marina, Gökçeada doğumlu.
15 aylık bir bebekken, ailesiyle Gökçeada’da yaşarken bir gece vakti evleri saldırıya uğramış. Dört yaşındaki kardeşi ölmüş... Evleri yakılmış... Annesine tecavüz edilmek istenmiş... Ve aile İstanbul’a göç etmiş...
Kendisi de Gökçeadalı olan Patrik Bartholomeos yardım elini uzatmış Marina’lara ve aile Dolapdere’de yaşamaya başlamış. 

Annenin adı, Marianti.
Diyor ki:
“Biz de bu toprakları en az sizin kadar seviyoruz. Tarih tekerrürden ibaret olmamalı. Yoksa yine yakmaya yıkmaya devam edilirse hiç affetmem... Hâlâ oğlumun öldüğüne inanamıyorum. Tedavi gördüm. Hâlâ oğlumun çıkıp Marina’nın düğününe geleceğine inanıyorum.”(*)
Bu sese lütfen kulak verin.
Bir annenin sesi bu. Hissetmeye çalışın Marina’nın annesi ne demek istiyor, açın yüreğinizi de o sese...
Hatırlayacaksınız, daha bir iki hafta önceydi. Küçük Marina medyanın manşetlerine tırmanmıştı:
“Rum asıllı Marina Sözde, hem ağlayarak hem ağlatarak okuduğu İstiklal Marşı’yla izleyen herkesin yüreğini sızlattı.”
Haberler böyleydi.
Karin Karakaşlı, pazar günü Radikal İki’deki yazısında diyordu ki:
“Haberi haber kılan, kızın ‘Rum asıllı’ olduğu vurgusu, ‘Rum olduğu halde’ satırarası... Ama bu ancak azınlık olmanın ne olduğunu yaşayanların yüreğini sızlatacak bir ayrıntı. Ve onları, yeni kuşakların kimi zaman işte böyle cemicümleye nasıl da vatan sevgisi ile dolu olduğunu göstermeye, adeta kanıtlamaya iten ruh hali... Beyhude ve acıklı bir çaba, iyide de kötüde de senin o makûs kökenin ille ve gıyabında vurgulanacaksa...”
Bu satırları da düşünün.
Biraz da yüreğinizi açarak okuyun bu satırları. Çünkü bu satırlarda yatan acıyı, hüznü vicdanınızda tartarak anlamaya çalışırsanız, belki o zaman Fener Rum Patriği Bartholomeos’un, “Zaman zaman çarmıha gerildiğimi hissediyorum. İkinci sınıf vatandaş muamelesi görüyoruz” sözlerini de daha iyi anlayabilirsiniz.
Köklerinden, inançlarından, renklerinden dolayı herkesin kendini eşit hissettiği bir ülkede ancak demokrasi, hukuk ve insan hakları düzeninden söz edilebilir.
Bu nedenle, Patrik Bartholomeos’un Heybeliada Ruhban Okulu’ndan başlayarak dile getirdiği birçok derdini anlıyor, kendisine hak veriyorum.
Ne zaman mı adam oluruz?..
Marina’nın İstiklal Marşı’nı nasıl okuduğunu değil de, Gökçeada’daki evlerinin nasıl kundaklandığını, kardeşinin nasıl öldüğünü, mecburen nasıl göç ettiklerinin hikâyesini manşetlere çektiğimiz zaman...
Ya da küçük Marina’nın trajedisini de, İstiklal Marşı’yla birlikte manşetlere çektiğimiz zaman adam olabiliriz ancak...


* Böyle bir yazıyı yılın son günlerinde bana yazdıran Karin Karakaşlı oldu. Geçen pazar günü Radikal İki’de çıkan “İçimdeki ses, dışımdaki uğultu” başlığını taşıyan Marina’yla ilgili yazısını içim burkularak okudum. Karin Karakaşlı’nın yeni yılını kutluyorum, bu topraklarda hepimizin mutlu yaşayabileceği güzel bir gelecek umuduyla... HC