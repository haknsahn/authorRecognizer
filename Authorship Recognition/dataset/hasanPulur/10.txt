Atatürk’ün 1938’de söylediği sözün, yaptığı tahminin isabeti bugünde ortada...
“Hangi sözü?” diyeceksiniz?
Elbette, lafı ortaya bırakıp çekilmeyeceğiz, söyleyeceğiz; lakin önce konuya değinmek lazım:
“Mütareke yıllarında İstanbul basını ve 150’likler...”
* * *
O tarihte İstanbul basınının önde gelenleri “Türkü ve Türkiye’yi kurtaracak bir koruyucu devlet” aramaktadırlar.
Bunlardan Sait Molla şöyle der:
“İngiltere taraftarı olduğumuz için değil, memleketimizin taraftarı olduğumuz için İngiliz taraftarıyız.”
Refii Cevat Ulunay da İngiliz muhibbidir, yandaşıdır, kuvvetli bir devlete muhtaç olduğumuzu yazar:
“Bu devlet bizi elimizden tutmalı, yaşamaya layık bir kuvvet halinde bizi muhafaza eylemelidir.”
Orhan Karaveli’nin “Bir hain o muydu?” dediği Ali Kemal ise, “Amerikan mandası önerenlere karşı o da İngilizcidir.“
Bunlar ve diğerleri Türkün toprağını ona buna peşkeş çekerken Müdafaai Hukuk Cemiyeti, Sivas’ta Milli Mücadele kararı alır.
* * *
Lafı uzatmaya gerek yok, zafer kazanılır, Lozan imzalanır ve uygulaması başlar.
Lozan Antlaşması’nın protokolünde bir madde vardır:
“...genel affa ilişkin açıklamanın 1. paragrafı geçerli olmakla birlikte, Türkiye hükümeti o paragrafta söz konusu kişiler içindeki 150 kişinin Türkiye’ye girmesini ve orada oturmasını yasaklamak hakkını saklı tutar. Böylece Türkiye hükümeti söz konusu kişilerden bugün kendi ülkesinde bulunanları oradan çıkarabilecek ve yabancı ülkelerdekilerin geri dönmelerini yasaklayabilecektir.”
“150’likler” listesi buna göre hazırlanır.
Kimler yoktur ki!
Hazin yolculuk 1 Haziran 1924’te başlar.
* * *
Yıl 1938... Yalova, Termal Otel’de Atatürk, Başbakan Celal Bayar, eski arkadaşları, Dışişleri Bakanı Tevfik Rüştü Aras, Falih Rıfkı Atay...
Atatürk, “150’likleri affetmeyi” düşünmektedir, Başbakan da öyle...
Ertesi gün, Tevfik Rüştü Aras, Celal Bayar’a “Bu ilk değil!” der:
“Gazi’nin af teşebbüsü ilk değil. Birincisi, cumhuriyetin 10. yıldönümü kutlanırken, o zaman kabul ve tatbik edilen umumi affın şümulüne (kapsamına) alınmasının mümkün olup olmadığı sondajıdır, fakat başvekil ve dahiliye vekili bu fikirde değillerdi. Hatay davası zaferle neticelendiği zaman, aynı arzuyu izhar etti, zannediyorum ki bunda Refik Halit’in kendisine verilen içli ve güzel bir hasret yazısının büyük tesiri olmuştu. O sefer de hükümette bir hareket olmadı. Bu üçüncüsüdür.“
Şimdi gelelim yazının başında belirttiğimiz, Atatürk’ün sözüne...
Atatürk “150’likler” için o gün şöyle demiştir:
“Ben onları affediyorum, fakat göreceksiniz ki, onlar beni affetmeyecektir.”
Attilâ İlhan 1996’da sorar:
“(Atatürk) Sizce yanılmış mı?”
Hiç yanılır mı?
Atatürk’ün “Onlar beni affetmeyecektir” dediklerinin torunlarının torunları hesap peşindedirler, ellerinden gelse soracaklar da...