Birazdan arayacağım... 

NE yaptın be gözüm... Oldu mu yani? Senin gibi bir sevgi adamının kör kurşunla çekip gitmesine mi yanayım... "Yoksa p.ç dünya, bugün varsın yarın yoksun" diye mi ağlayayım? Biz dün akşam canlı yayında, demokratik açılımı tartışırken, hak ve özgürlüklerden bahsederken Etyen Mahçupyan ve Mümtaz Soysal'la... Meğer bir dost canıyla uğraşıyormuş çok da uzak olmayan bir yerlerde... Selim Dindar'dan bahsediyorum. Dün kaybettiğimiz Kürt işadamından. Kürt diye yazdım, çünkü öylesini isterdi. Her ne kadar, "Bir daha doğsam Kürt olarak doğmak istemem, ama yine Cizre'de doğmak isterim" sözleri yüreği paralasa da... O her zaman barıştan, sevgiden, uzlaşmadan yanaydı. Dün gece biz, "Ulus olmak ötekini anlamaktan geçer" diye konuşurken, o Cizreliler Derneği'ne sığınan birini celladına vermemek için direniyordu.
Ne yaptın be gözüm...
Oldu mu yani?
Habertürk okurları, Selim Dindar'ı ve hikâyesini bilir. Okumayana hatırlatalım. Dindar, 12 Eylül'de Diyarbakır Cezaevi'nde yatan ve siyasi geçmişi olmayan ender isimlerden biriydi. Yaşadıklarını, gördüğü işkenceyi anlatmaktan hiç korkmadı. Öylesine bir sevgi adamıydı ki yıllar sonra karşılaştığı işkencecisiyle oturup çay içti. Şaka değil. Sezen Aksu'ya konuşmuştuk röportajdan sonra... "Vurdu o cümle beni" demişti. Kimi vurmadı ki?
Selim Dindar, herhangi bir röportaj konuğu değildi. Geç edinilen bir dosttu benim için, sık sık konuştuğum... Ya gecenin bir saatinde, "Bu Kalp Seni Unutur mu'yu seyrediyor musun" diye bir mesaj gelir, ya da "Bak Irak'tayım, gazeteciler için inanılmaz malzeme var burada. Kesinlikle buraya gelmeliyiz beraber" diye bir öneri... Heyecanlı, bir o kadar içten ve kimsenin olmadığı kadar adam! Gidecektik... Bahara bırakmıştık.
Bir de oğlu var Selim Dindar'ın. Her babanın duyduğu gibi gurur duyar. Gözleri dolar anlatırken. Geçenlerde üçümüz oturmuştuk. Kürtçe rap yapıyordu Heja. Ama gönlünde gazetecilik, televizyonculuk var. Heja anlattı, Selim Dindar'ın gözleri yine doldu, parladı gururla, omuzları kabardı.

Dün sabah ölüm haberini almadan, bir önceki gün attığı mesajı geç de olsa fark ettim. İki canlı yayın, ikizler, kreş falan derken, görmemişim bile bana yazdığını... Cevap yazdım, "Birazdan arayacağım" diye...
Arasan ne olur ki... Geç kalmışsın Balçiçek, giden gitmiş...
Sen hâlâ ara dur! Sığ sığabilirsen odalara artık!
O yüzden sevgili okuyucular, dün ağır bir gündü benim için. Erkan Özerman'ın geçenlerde dediği gibi "Show must go on!" Sertab Erener'le başka telden çaldık canlı yayında. Benim ise aklım, kalbim bir dostta. Dün ağırdı, bugün daha da ağır, o yüzden kusura bakmayın. Ama üşenmeyin lütfen, haberturk.com'dan Selim Dindar'ın hayat hikâyesini okuyun. İnanın hikâyesi size çok şey anlatacak. "Bu ülkede böyle bir adam da vardı" dedirtecek!