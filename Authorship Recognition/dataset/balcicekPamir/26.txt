'Sol'un resmini çizebilir misin?

KARŞIMDA bir erkek bir de kadın. Yaşları hemen hemen aynı... Onlardan bahsedilirken "solcu" deniliyor. Adam şairliğinin yanı sıra siyasi kimliğiyle de tanınıyor, "Evet ben hâlâ solcuyum" diyenlerden. Kadın ise sıkı sosyalist ve yazar, "Bugün solun geldiği yere bakarsak, eğer CHP kendine solcu diyorsa, bana demeyin" cinsinden. Sol sola karşı mı gerçekten de? Özgürlükçü sol ve ulusal sol hangi noktalarda ayrılır, hangi noktalarda birleşir? Bu soruların cevabını aradık. Karşımda iki önemli isim. Birinin şiirleriyle büyüdüm, diğerinin yazdıkları bugün ayakta durmamı sağlıyor.
Oya Baydar ve Ataol Behramoğlu'ndan bahsediyorum.
İki eski yoldaş, iki arkadaş. Biri İstanbul'da, diğeri Ankara'da yola çıkmış...
İki Türkiye İşçi Partili.
Uzun zamandır içki masalarında süregelen tartışmaları çekinmeden canlı yayında, Karşıt Görüş'te tekrar dile getirdiler. Solcunun solcuya saldırıp, "Sen solcuysan ben faşistim" suçlamalarının perde arkasını yansıttılar. Uzun zamandır böylesine keyif aldığım, bir şeyler öğrendiğim bir sohbetin içinde olmamıştım. Bir ara Oya Baydar, "Kavga çıkacak ama" diye söze başladı: "Cumhurbaşkanlığı'ndaki 367 olayını tarih bir gün yazacaktır." Ataol Behramoğlu ise Baydar'ı çileden çıkaran cümleyi o zaman kullandı: "Ben karşı değilim, nitekim o da bir buluştur! Sabih Kanadoğlu ile tanıştım ben, çok seçkin bir beyefendi, onun buluşudur!"
Oya Baydar ise mırıldandı...
"Seçkinlerin buluşları, bravo yani..."
Program sonrasında Behramoğlu'na takıldım. "Her şeyi düşünürdüm ama sizin 367'ye destek vereceğinizi düşünmezdim. Ekranda tarafsızlığım bozulmasın diye söylemedim" dedim. Behramoğlu müthiş bir beyefendi, müstehzi gülümseyerek, "Açıktan destek vermedin ama senin tarafın Oya'dan yanaydı. Üstelik ben ne dedim? Buluş dedim" diye cevap verdi. Oya Baydar durur mu? Kapıda, ayaküstü yeni bir "Karşıt Görüş" yaptık!
Dün Ferhan Şensoy'un Hürriyet Gazetesi'nde kendi kendine yaptığı söyleşiyi okurken Behramoğlu'nun "Buluş" lafı geldi aklıma...
Dört soru ve dört cevaptı beni düşündüren.
1- Ermeni açılımı konusunda ne düşünüyorsun?
Bizimki maça gitti, onlarınki maça geldi. Maçı Azerbaycan kaybetti.
2- Demokrakürt açılımı?
Bence çözülmesi geç bile kalmış bir sorun. Çözümden yanayım. Ancak sorun Obama'ya sorarak, FBI'dan reçete alarak çözülmez. Devlet teröristle pazarlık etmez.
3- Islak imza Albay Çiçek'e mi ait?
Sanmıyorum. Islak olup olmadığını bilmiyoruz, kimseye göstermiyorlar. Dün bir kâğıda elli tane imza attım. Hiçbiri birbiriyle tam aynı değil.
4- Ergenekon?
Temelsiz, dayanaksız bir inşaat! Nitekim tavan, hâkimin başına çöktü.
Ferhan Şensoy da solcuydu değil mi?
Gerçi, "Sol'un resmini çizemeyiz artık, parçalandı gitti" diyordu ama...
İnsan yine de meyhane sohbetlerinden bir adım öte yanıtlar bekliyor haliyle.
Bayram bayram adam siyaset mi yapsaydı diyecek olursanız...
Eyvallah, o zaman mizah yapsın, o da yok!

Sol sola karşı mı gerçekten?
"Bugün solcu olmak, Ergenekoncu, ulusalcı olmak mıdır" tartışması bir süre daha devam eder, gider.
Ataol Behramoğlu'yla, keyifle bitirelim mi?
Ne diyordu şair? "Bu aralar şiir yazacak halimiz kalmadı ama..."
"Yaşadıklarımdan öğrendiğim bir şey var
Yaşadın mı yoğunluğuna yaşayacaksın bir şeyi
Sevgilin bitik kalmalı öpülmekten
Sen bitkin düşmelisin koklamaktan bir çiçeği" diye başlar o en sevdiğim şiir ve şöyle biter:
"Yaşadıklarımdan öğrendiğim bir şey var
Yaşadın mı büyük yaşayacaksın, ırmaklara, göğe, bütün evrene karışırcasına
Çünkü ömür dediğimiz şey hayata sunulmuş bir armağandır.
Ve hayat sunulmuş bir armağandır insana."