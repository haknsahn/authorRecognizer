128 öğrenciden mi korkuyorsunuz? 

ÇOK değil, bir süre önce, Milli Eğitim Bakanlığı görevi bitince bir araya gelmiştik. Konuşulacak çok konu vardı. Laf dönüp dolaşıp Ruhban Okulu'na gelmişti. Hüseyin Çelik, AK Parti'de sözünün arkasında duran isim olarak bilinir. "Ben dememiştim, ben onu ifade etmek istememiştim" gibi kaçamaklara girişmeyen nadir isimlerdendir. Söylediği ne olursa olsun, arkasında durur. O ve Bülent Arınç. Tarzlarını, tavırlarını, düşündüklerini, söylediklerini beğenin, beğenmeyin, sözlerinin eri kimselerdir. Hani tükürdüğünü yalamayan cinsten... Çelik ile söyleşiden Ruhban Okulu'yla ilgili şu cümleler çıkmıştı:
"Heybeliada Ruhban Okulu'nun kapalı olması vahim bir hatadır. Kapatılma gerekçesi haksızdır. Ruhban Okulu'nun bugün hiçbir kanun değişikliği yapılmadan açılabileceğini düşünüyorum."
Böylesine rahat konuşmasına, ne yalan söyleyeyim, şaşırmış "Ya Başbakan?" diye sormuştum. O da sizin gibi mi düşünüyor? Gerisini Hüseyin Çelik'in sözlerinden hatırlayalım: "Evet, o da öyle düşünüyor. Ortaöğretim düzeyinde çok rahatlıkla meslek lisesi olarak açılabilir. Orası yükseköğretim kurumu değil." Dönemin Eğitim Bakanı Hüseyin Çelik "Açılsın" diyor, bugünün AB'den sorumlu Bakanı Egemen Bağış "Mutlaka açılmalı" diyor ve devam ediyor:
"Heybeliada Ruhban Okulu'nun, Türk vatandaşlarının ihtiyaçları olan hizmetleri sunabilmek için açılması gerektiğine inanıyorum. Türkiye'deki Ortodoks cemaati vergi ödeyen, ordumuzda hizmet eden ve bu ülkeye katkıları olan Türk vatandaşlarından oluşmaktadır. Eğer din adamlarına gereksinimleri varsa, bu din adamlarını eğitmelerine yardımcı olmalıyız. Bu bizim iç meselemiz. Batı Trakya Türk azınlığının sorunları da Yunanistan'ın iç sorunlarıdır. Yunan hükümeti de aynı zamanda bu konulara eğilmek ve din adamlarının sorunlarına, liderlik, işsizlik ve azınlık dernekleriyle ilgili sorunlara çözüm getirmek zorundadır. Bu konuda karşılıklılık ilkesi mecburi değildir. Ancak, iç sorunlarımızı çözmeye bakmalıyız ve bunu aynı zamanda yapmalıyız."
Eee madem herkes aynı şeyi söylüyor, açıverin Ruhban Okulu'nu...
Öyle kolay değilmiş. Hüseyin Çelik anlattı:
"Kolay değil. AKP'nin kılık kıyafet sorununu çözme isteğini biliyorsunuz. Ama birileri dedi ki bize, 'Kusura bakmayın'. Bu da öyle bir mesele. Batı Trakya, Yunanistan, ekümenik tartışmaları ile ilgili. Dolayısıyla devlet meselesi haline gelmiş. Hükümeti aşan bir durum var. Üstelik ben şahsen bu ekümenik tartışmalarına çok şaşırıyorum. Patrik, ekümenik olsa ne olur ki. Patriğin ekümenik olup olmadığına sen niye karar veriyorsun kardeşim? Müslümanların diyelim lideri belirlenecek, buna Ortodokslar mı karar verecek? Fatih zaten kompleks duymamış, ekümeniklik vermiş. Neymiş, içimizde Vatikan gibi bir devlet olacakmış. Buna kargalar bile güler."
Hüseyin Çelik bu cesur açıklamalarından sonra kendi muhafazakâr çevresinden bile, "İpi zangocun elinden aldı" başlıklarına maruz kalmıştı.
Dün AKP İstanbul İl Başkanı Aziz Babuşcu'yla beraberdik.
Patrik Bartholomeos'un, "Çarmıha gerilmiş gibi hissediyorum" sözleri üzerine şu yorumu yaptı: "Ruhban Okulu'nun açılması çözümü çarmıha gerilmiştir. Ama yine de çıktığımız yoldan geri dönecek değiliz. Okul açılmalı."
Patrik Bartholomeos'un sözleri gündeme bomba gibi düştü. Talihsiz. Orada şüphe yok. Ama yaklaşık 7 ay önce yapılmış bir söyleşiyse bu, o günden bugüne çok sular aktı. Örneğin, Patrik ve Başbakan Erdoğan Büyükada'da buluştular. Başbakan'ın oradaki konuşmasının tanığıyım. İlişkiler iyiydi. Üstelik bu talihsiz açıklamaya rağmen ilişkiler yine iyi. Ankara dedikodularına göre Başbakan, ondan beklenenin aksine olayla pek tepki göstermemiş. Çok yakınındakilerin deyimiyle, "Sinirlenseydi, kimse tutamazdı, bir şeyler söylerdi".
Bir soruyla bitirelim: Ruhban Okulu niye açılmıyor?
En şaşaalı günlerinde 128 öğrencisi olan okul mu korkutuyor bizi?
CHP, Danıştay'a gider diye mi yoksa endişe? Madem açmıyorsunuz, bari İnsan Hakları Mahkemesi'nin yolunu açın o zaman... Adamlar haklarını arasın. 2009 yılında, bir okuldan, bunca korkmak...
Yakışmıyor bize!