Benim zencilerim 

GÜLDÜKLERİ zaman zenci sanırsınız. Yüzleri kapkaradır. Bembeyaz dişleriyse her zaman ortada değildir. “Gülünecek
ne var evladım?” demişti babam yaşındaki biri bana.
Hepsinin kıdemlisi gibiydi. Hayatımda ilk defa maden işçileriyle bir araya gelmiştim. Zonguldak’ta... Aktüel
Dergisi için yazı dizisi hazırlıyorduk. 20 yaşın
verdiği heyecan tabii. Güzel fotoğraflar istedim. “Hepiniz bir anda güler misiniz?” diye sordum. O zaman
cevap verdi zaten. Sahi ne vardı gülünecek? Yine de
gülümseyişlerini sakınmadılar benden. Siz deyin acayip sorularım, ben diyeyim gençlik hırslarım... Önce dudaklarının bir tarafında minik oynamalar oldu. Flaşlar patladıkça, güldüler, sonra durdurulamayan kahkahalar
geldi... Hani siniri bozulur ya insanın, o cinsten.
Hepsi zenciydi artık. Benim zencilerim.
Dört gün geçirdik beraber. Madene de indik. Aşağıya indikçe büyüyen gözlerimi, kalbimin ağzımdan çıkarcasına atışını fark ettikçe daha çok zencileştiler. Güldüler,
güldüler... O gün de yazmıştım, bugün de aynı şeyi düşünüyorum. Dünyanın en zor işidir maden işçiliği...
Siz bakmayın Emile Zola’nın Germinal’ine...
Her ne kadar Zola zorlukları, işçi sınıfının direnişini, aşkı, sevgiyi, ekmek parasını müthiş kelimelerle anlatsa da onun hikâyesinden öğrendiklerim iyiyle kötüyü özetliyordu.
Müthiş romantik bir tarzda... Her ne kadar acı bir sonla
bitse de adı üstünde bereketi ve ürünü anlatıyordu.
Umut vardı.
Aşk hep vardı...
Ekmek parasına rağmen...
Dinamitlere rağmen...
Yenilikçiler, sosyalistler müthiş beslenmişlerdi şu cümlelerle:
“Şimdi nisan güneşi toprağı ısıtıyor, vadilerden
hayat fışkırıyor, tomurcuklar patlıyor, ekinler
yükseliyordu.
Her yandan tohumlar şişiyor, uzuyor, toprağı deliyordu. Ve arkadaşlar tekrar tekrar, sanki yüzeye yaklaşmışlar gibi daha berrak bir şekilde vuruyor, vuruyorlardı.
İnsanlar yetişiyor, kara kin dolu bir ordu, bir asır sonraki hasada hazırlanıyor, tohumlarını patlatıyordu....”
Zonguldak ise öyle değildi. Karmaşık hesaplar, süslü kelimeler, dolaplar yoktu.
Basit, yalın, yalansız dolansız, dümdüz...
Zonguldak’ta sadece ekmek parası ve acı vardı.
Bursa’daki patlamayı duyduğumda kocaman gülümsemeleri düşündüm.
Yapmacık başlayan, içten devam eden...
O yağmurun altında, soğukta, metrelerce aşağıya indiğimi düşündüm.
Üstlerinde ne vardı acaba?
Yün kazak mı? Islanınca soğuk nasıl içine işler insanın.
Bursa’da da acı var bugün.
19 evde ağıtlar yakılıyor bugün.
Peki yarın?
Geri kalan 13 kişi yine 220 metre derine inecek...
Nefes alındığında sigaralar yakılacak...
Belli belirsiz sohbet edilecek.
Ve ekmek kavgası...
Hep olacak!
Emile Zola doğalcılıktan bahsederken, o zaman akımın
ismi daha konmamıştı, şöyle der: “Sanatın bilimsel
olduğuna inanıyorum, kişisel değil. Ne sevgi, ne nefret,
ne acıma ne de öfke istiyorum.”
Bugün ise Bursa’da olanları düşündükçe...
Ben hepsini istiyorum, sonuna kadar.

Siz bu açılışın önemini biliyor musunuz?

DÜNYA hep bizim etrafımızda dönüyor değil mi? Başka gündem yok, başka konuşulacak, kayda değer konu yok. Örneğin, etrafta neler olup bitiyor, acaba ülke nereye gidiyor, falan umursayan da yok. “Hadi yola düşün, kurtarın ülkeyi” demiyorum ama biraz haber seyredin örneğin. Ne olup bittiğini bilin bari... Hadi onu da
geçtim, insanların ilgi alanlarını bilmek sizin işiniz
değil mi? Bir gazeteciyi arıyorsanız, neyle ilgilenir,
hangi konu dikkatini çeker diye düşünmez misiniz?
Halkla ilişkiler sektöründeki bazılarıyla aram hiçbir zaman düzelmedi... Bu gidişle de hiç düzelmeyecek
herhalde. Örneğin, ben filanca ünlü markanın
Nişantaşı’ndaki açılışının davetiyesi geldi ya da
gelmedi diye ölüp bitiyor değilim arkadaşlar... Var
öyleleri biliyorum. Onları cep telefonlarından arayıp
ukalalık edin. Benim için güzel giyinmek sadece bir
keyif. Mutlu olabilmek için bir araç. Özen de gösteririm
ama ana amacım değil ki... Ya da var oluşumun sebebi.
“Madem davetiye aldınız, niye cevap vermediniz” diye sormayın, asabımı bozuyorsunuz. LCV denilen sistemden
haberdarım. Aramadım! Ne demek bu?
Katılamayacağım. Bu arada arayıp katılamayacağımı
söylediğim bazı davetler de olmuştur. Ama bütün çağrılara cevap veremiyorum. İlgi alanlarım da başka! Bu arada bütün sabrıma rağmen, “Siz bu açılışın önemini biliyor
musunuz” diye sesini yükselten, kendini, haddini
bilmez arkadaşa ise iyi bir haberim var. Siz arayasınız
diye bekleyen bu koca kalabalık var oldukça müthiş başarılı olursunuz. Söylemişti dersiniz!
Not: Bir ara bu arkadaşa sakin bir sesle, “Hayır
bilmiyorum, siz anlatır mısınız?” demeyi düşündüm ama canlı yayınıma 5 dakika kalmıştı. Bir dahaki sefere artık!