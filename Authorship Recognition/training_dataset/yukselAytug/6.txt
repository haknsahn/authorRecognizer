Beyaz'dan spor yorumcusu olursa... 
NTV Spor'daki Not Defteri programını sunan Fuat Akdağ ile Rıdvan Dilmen'i en son Cem Yılmaz'ı ağırladıklarında bu kadar çok gülerken görmüştüm. İkili, Beyazıt Öztürk'ü "spor yorumcusu" olarak konuk ettikleri programda gülmekten çatlayacak hale geldiler. Öyle ki bir ara rengi kızıla çalan ve kahkaha atmaktan nefes almakta zorlanan sevgili dostum Fuat Akdağ için endişelendim. Beyaz'ın futbolla yakından ilgilendiğini ve koyu bir Fenerbahçe taraftarı olduğunu bilmeyen yok. Bu nedenle ünlü şovmen, programın başında pek rahat ve kendinden emindi. Hatta, "Dilediğinizi sorabilirsiniz. Ben konuya hakimim" filan dedi. Fuat Akdağ, "İstanbul Büyükşehir Belediyespor - Kayserispor maçı ne olur?" diye sorunca ilk "kriz" yaşandı. Beyaz, kandırılabileceği ihtimaline karşın, "Hakikaten oynayacaklar mı bu iki takım? Bak şimdi ben yorum yaparım sonra bunlar oynamaz filan kötü olur" diyerek işi gırgıra vurdu. Ardından ilginç bir öneri getirerek "Ya biz niye oynanmayan maçları yorumluyoruz. Oynananları konuşsak ya?" dedi. Fuat Akdağ, lafı Beyaz'ın ağzına tıkmakta gecikmedi: "Oynananların sonuçları zaten benim önümdeki kağıtta yazıyor Beyaz'cığım!..." Sonra konu Avrupa futbolundan açıldı. Beyaz, eskileri anmak isterken ilk çamı devirdi: "Fransa'da bir Brugges takımı vardı eskiden..." Rıdvan kahkahalarla müdahale etti: "Belçika'da demek istedin herhalde..." Beyaz her zamanki sevimliliğiyle potu, sempatiye çevirmeyi başardı: "Evet ama tam Fransa sınırında değil miydi bu şehir?.." Ardından ikinci kez "yaş tahtaya" basmakta gecikmedi: "Ben Avrupa ligleri içinde İtalyan liginden hiç zevk almıyorum mesela. İngiltere Ligi'ndeki maçları tercih ediyorum..." Rıdvan Dilmen "şeytan hızıyla" araya girdi: "Bu bölümün yayında kesileceğini biliyorsun değil mi Beyaz'cığım? İtalya Ligi'ni bu kanal yayınlıyor çünkü..." Beyaz hemen kıvırdı: "Ya tabii aslında çok zevkli maçlar oynanıyor İtalya Ligi'nde. Kaçırmasın kimse..." Kayserisporlu Makakula'nın taçtan gelen topu gole çevirdiği pozisyon tartışılırken, Beyaz "engin futbol bilgisini" yeniden konuşturdu: "Kayserispor zaten hep taçtan gelen toplarla gol kazanıyor. Geçen haftalarda taçtan üç gol birden atmamış mıydı?" Ünlü şovmen, Fuat Akdağ ve Rıdvan Dilmen'in şaşkınlıkla baktığını fark edince, tereddüt geçirdi: "Ben mi yanlış hatırlıyorum ya? Kayseri değil miydi hep taçtan gol atan?.." Ceza sahasına gelen muz ortayı gol çevirmek yine Rıdvan'a düştü: "Sen karıştırıyorsun. O takım Efes Pilsen... Elle atıyorlar ya hep!.." Programın sonunda Rıdvan'ın naklettiği bir anı ise herkesi kahkahaya boğdu: Sergen bütün geceyi dışarıda geçirip, hiç uyumadan antrenman tesislerine gelmiş. Hemen eşofmanlarını giymiş ve antrenman öncesinde yüzüstü uzanıp masaj yaptırmaya başlamış. Uyandığında bir de bakmış ki hava karanlık. Meğer yorgunluktan masada uyuyakalınca, masörler de üzerini örtüp, onu rahatsız etmemişler!.. 

