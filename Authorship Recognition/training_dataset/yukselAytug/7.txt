Behlül mü, Ezel mi, Nejat mı? 
Kadın izleyiciler adeta fraksiyonlara ayrıldı: Behlül'cüler, Ezel'ciler, Nejat'çılar... Yani Kıvanç Tatlıtuğ fanatikleri, Kenan İmirzalıoğlu aşıkları ve Özcan Deniz tutkunları... "Aşk-ı Memnu", "Ezel" ve "Samanyolu" dizilerinin reyting analizlerindeki kadın izleyici ağırlığı, biz erkekleri her ne kadar umutsuzluğa sevk etse de acı gerçeği kabullenmek zorundayız: Kadınlar, bu adamlara bayılıyor... Peki hangisini, neden seviyorlar? Bunun için elime kağıt kalemi alıp, bizim Günaydın ve Magazin Servisi'nin bulunduğu katta anket yaptım. Yaşları 22 ile 40 arasında değişen 15 hanımefendiden görüş aldım. Öyle "dev" bir anket sayılmaz ama yine de bana belli bir fikir verdi. Efendim, hemen söylemeliyim ki, bu yaş grubunda Ezel'in ezici bir üstünlüğü var. 15 hanımdan 10'u hiç tereddüt etmeden "Ezel" yanıtını verdi. "Neden?" sorusuna aldığım yanıtlar arasında çok ilginç olanlar vardı. Bizim katın "sözü dinlenen" hanımlarından biri, "Duruşu yeter" diyerek, kestirip, attı. Bir başkası, "Biz Türk hanımları, esmer erkekleri severiz. Bu nedenle Kıvanç'ın hiç şansı yok" deyiverdi. Bir diğeri ise konuya çok farklı bir açıdan yaklaştı: "Bir kadın için kendinden vazgeçen, yüzüyle birlikte hayatını da değiştirecek kaç erkek var? Tabii ki Ezel..." Kenan İmirzalıoğlu'nun canlandırdığı "Ezel" karakteri için "Ağırbaşlı ve oturaklı bir adam" nitelemesinde bulunanlar da çoğunluktaydı. Bazıları ise "s"lerin sayısını arttırıp, "Kesssinlikle Ezel" diyerek, tercihlerinin altına daha kalın bir çizgi çekiyorlardı. Behlül'ü bizim mini ankette geriye düşüren nedenlerden en önemlisi "güven" sorunuydu. Kadınlar, Behlül karakterini "kaypak ve güvenilmez" buluyorlardı. Ama eminim ki, anketimizi 17- 22 yaş aralığında yapmış olsaydık, "Behlül" yanıtlarının sayısı artacaktı. Özcan Deniz'in en büyük dezavantajı ise "Samanyolu" nun henüz çok yeni bir dizi olmasıydı. Nejat, koşuya Behlül ve Ezel'in iki tur gerisinden başlamıştı. Yine de Behlül ve Nejat, Ezel'i tahtından indirecek kadar güçlü görünmüyorlar... Bu arada seçenekler arasında olmamasına rağmen, anket yaptığım iki hanımefendi, "Kapalıçarşı" dizisinde Nejat İşler'in canlandırdığı "Cemil" karakterinin ismini verdi. Gerekçelerini ise "Sahici, samimi, tutkulu ve dürüst bir aşık olduğuna bizi inandırması" olarak açıkladılar... Kıssadan hisse: Kadınların kalbine giden yol; dış görünüşten ziyade, duruş, tutarlılık, sadakat ve samimiyetten geçiyor. (Ne yapalım, bu da bizim züğürt tesellimiz!..) 
 

