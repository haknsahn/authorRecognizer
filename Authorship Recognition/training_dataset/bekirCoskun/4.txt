SABAH yürüyüşlerinizin haberini alıyorum.
Bu iyi bir şey...
Yürümek her zaman durmaktan iyidir.
Keşke yürüyüşlerinizi uç uca ekleyip düz gitseydiniz, en azından birçok kente gitmiş olurdunuz.
Farkındaysanız Türkiye, üç-beş ay önceki Türkiye değil.
Artık iktidar, eskisi kadar insanları düşündürmüyor. 
Çünkü insanlar bu iktidardan umutlarını kestiler.
Herkesi düşündüren; bu iktidarın yerine neyin konulacağı...
Arabanızın arızası, yolda kalıncaya kadar sorundur. Yolda kaldıktan sonra sorun; onun yerine ne ile gideceğinizdir.
Ana muhalefet partisi olmanın sorumluluğu, alternatife gereksinim nedeniyle, eminim daha da arttı son günlerde.
Türkiye üç-beş ayda çok değişti.
Değişmeyen sadece sizsiniz...
Güzel grup konuşmaları dışında yoksunuz.
İnsanlar artık sokaklara dökülürken, en tepkisizler dahi ortaya çıkarken, konuşmak dışında sizi arazide gören yok.
Bir kurtuluş önerisi...
Bir çıkış projesi...
Çağdaşlık umuduna dönüş için bir adım...
Yok...
Oysa sırtınızda büyük vebal var...
Yoksulların, işsizlerin, sokaklara dökülmüş emekçilerin...
Çocukların...
İyi ama siz neredesiniz?..
Nerede?..


