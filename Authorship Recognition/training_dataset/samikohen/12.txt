Sadece Obama’nın savaşı mı?

ABD Başkanı Barack Obama’nın Afganistan’a göndermeye karar verdiği 30 bin kişilik ek güçle, Taliban’a ve El Kaide’ye karşı 8 yıldır sürdürülen savaş kazanılabilecek mi?
ABD lideri aylarca süren istişarelerden -ve tereddütten- sonra, nihayet bu kararı verdiğine göre, böyle bir beklentisi var demektir. Nitekim West Point’teki askeri akademide, “yeni Afganistan stratejisi”ni açıklarken, bu umudunu dile getirdi.
Aslında Obama başkanlık koltuğuna oturduğu günden itibaren, dış politikadaki öncelikli amacının Irak’tan çekilmek, Afganistan’a takviye birlik göndermek olduğunu söylemişti. Şimdi bu sözünü yerine getiriyor.
Kuşkusuz herkes onun fikrinde değil. ABD gazetelerinin haber ve başyazılarına bakmak, Amerikan toplumunun bu konuda ne kadar bölünmüş olduğunu öğrenmek için yeterli.
Obama da, West Point’teki konuşmasında, aldığı kararın “popüler” olmadığını itiraf etti. Gerçekten Amerikalılar da -diğer müttefikler gibi- bu savaştan hiç hoşlanmıyor ve çoğu da bunun devamında yarar görmüyor.

Domino etkisi
Ama Obama yönetimi bu savaşı daha bir süre götürmek ve Taliban’ın ülke yönetimini ele geçirmesini önlemek zorunluğunu hissediyor. Nedeni de açık: Eğer Taliban Afganistan’ı ele geçirirse, Pakistan dahil, daha geniş bir bölgeye yayılma imkanını bulacak, bu “domino etkisi” ABD’nin Asya coğrafyasındaki nüfuzunu ve dolayısıyla küresel güç konumunu sarsacak...
Bu yüzden Obama, ABD’nin Afganistan’ı “kaybetmek lüksü”ne sahip olmadığı kanısında. Ama bu savaş, takviye birlikler göndermekle kazanılabilir mi? Diğer bir deyişle, Taliban’ın bertaraf edilmesi sadece askeri güçle sağlanabilir mi?
Obama, açıkladığı yeni stratejide, ABD’nin bu savaşı ilanihaye sürdürmek istemediğinin işaretini verdi; Temmuz 2011’den itibaren oradaki kuvvetlerini geri çekmeye başlayacağını söyledi. Bu arada Afgan güvenlik güçlerinin bu savaşı bizzat sürdürecek duruma getirileceğini açıkladı.
Afganistan’daki sorunun önemli bir yönü, Taliban’ın, intihar saldırıları ve benzer eylemlerle ülkenin bir kısmında kurduğu hâkimiyettir. Halen Afganistan’ın 34 vilayetinin 11’i Taliban’ın kontrolünde. Diğer birçok bölgede ve Kâbil’de de terör kol geziyor.
Afganistan’da ABD’nin ve müttefiklerin açmazı, bu sorunun sırf askeri güçle çözümlenememesi, buna karşılık siyasi yoldan denenebilecek yöntemlerin de sonuçta Taliban’ın hâkimiyetini pekiştirmesi tehlikesidir. Obama bu nedenle yeni stratejisinde “hem sert, hem yumuşak güç” kullanmayı amaçlıyor.

Neden “Hayır”?
Bu savaşın sadece ABD’nin savaşı olmadığını göstermek isteyen Obama -Afganistan’ın ve komşularının- Taliban gibi karanlık çağın kalıntısı bir rejimin altına girmemesi için, uluslararası toplumun daha aktif desteğini istiyor. Ne var ki ek kuvvet talep ettiği NATO ülkelerinin pek azı böyle bir yükümlülük almaya hazır.
Türkiye’nin de muharip güç göndermek niyetinde olmadığı son yapılan çeşitli resmi açıklamalardan belli.
Türkiye’nin şimdi sayısı 1750’yi bulan askeri gücüyle Afganistan’ın güvenliğine ve yeniden yapılanmasına yaptığı katkıların dışında, “savaşma görevi”ni üstlenmek istememesinin çeşitli nedenleri var! Başlıca neden, tarihi ve kültürel nedenlerle Afganlarla karşı karşıya gelmekten çekinmesidir.
Bu, Türkiye’nin Afganistan stratejisinin temel öğelerinden birini oluşturuyor. Bu nedenle, Başbakan Erdoğan’ın Türkiye’nin Afganistan’a muharip kuvvet göndermesi için Obama’dan gelecek bir talebi kabul etmesi olasılığı yoktur.