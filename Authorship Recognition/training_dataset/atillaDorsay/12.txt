Evinizde bir canavar olsun ister miydiniz? 

Korkugerilim filmleri hızla sürüyor. Ve galiba gitgide çıldıran ve şiddete prim veren bir çağda, sinemaya giden kitleler için başlıca avunma vesilesini oluşturuyor. Bu kez, yine hayli ustalıkla çekilmiş bir film var karşımızda... Üstelik bu türün belki en tartışmalı, en azından belalı bir yan-türü sözkonusu... Asıl 'kötü'nün bir çocuk, ilk görünüşte gayet de sevimli bir çocuk (ya da çocuklar) olduğu filmlerden... Yani sinema tarihindeki The Bad Seed-Kötü Tohum, The Village of the Damned-Lanetliler Kasabası, The Exorcist-Şeytan, The Omen-Kehanet, The Good Son-İyi Evlat vb. filmlerden... Ki son bir örneği de The Children-Histeri adlı filmdi... İki çocuk sahibi, bir başkasını ise doğumda kaybetmiş genç bir karı-koca, bir üçüncü çocuk evlat edinmeye karar verir ve bir yetimhaneden, Rusya'dan geldiği belirtilen dokuz yaşlarında bir kız çocuğunu evlerine alırlar. Esther, çok yetenekli ve akıllı gözüken, ama içine kapanık ve gizemli bir çocuktur. En çok da babayı büyülemiş ve güvenini kazanmıştır. Ancak zaman içinde gerçekler ortaya çıkar. Ana-baba için değil, ama olaylara tanık olan diğer kardeşler ve de bizler için... Esther kriminel bir karakterdir, insanları kolayca öldürmekte, her türlü vahşete çekinmeden başvurabilmektedir. Anne yavaş yavaş uyanır, ama baba tam bir gafildir. Ölümler yığıldıkça, sürpriz son da yaklaşmaya başlar... Evet, bu türdeki hemen tüm son dönem filmleri gibi, açık bir ustalıkla gerçekleştirilmiş, sinemasal açıdan (biraz aşırı hızlı kurgusu dışında) başarılı ve kendisini merakla izleten bir film. Ama öylesine sinir bozucu ve sabırları taşıran bir film ki... Etik ve estetik yönlerden savunulması mümkün değil. Ama o gerilim merakı, o sanki ne kadar allakbullak olursak o kadar beğenmek gibi mazoşist bir tavır var ya... İşte bu filmleri izleten şey bu... Gerçekten de, küçük kızın tuhaflığı daha ilk sahneden belliyken bunu görmeyen karıkoca, bildiklerini bir türlü açık etmeyen kardeşler veya neredeyse kör ve sağır taklidi yapan baba, sinirlerle oynuyor. Aslında sıradan bir gerilim değil de, çok ayrıksı ve o ölçüde tüyler ürpertici bir hasta kişiliğin çözümlenmesi iddiasıyla ortaya çıkan film de, korku filmlerinin hemen hemen tüm ticari özelliklerini kullanmadan edemiyor: Görsel/işitsel şoklardan sondaki 'ölmek bilmeyen canavar' motifine dek... Ama öte yandan, finalin şaşırtıcılığını ve tüm karakterlerin çok iyi oynanıp canlandırıldığını belirtmek de boynumuzun borcu... Bir de şu eklenebilir; bu filmi izleyenler eskaza 'evlat edinme' olayına karışırlarsa, sanırım çok daha seçici olacaklar!

EVDEKİ DÜŞMAN **
(Orphan) Yönetmen: Jaume Collet-Serra Senaryo: David Johnson Görüntü: Jeff Cutter Müzik: John Ottman Oyuncular: Vera Farmiga, Peter Sarsgaard, Isabelle Fuhrman, CCH Pounder, Jimmy Bennett, Margo Martindale/ Warner Bros filmi.