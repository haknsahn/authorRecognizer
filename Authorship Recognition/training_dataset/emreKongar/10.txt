Demokrasi Benim İçin Ne Anlam Taşıyor 

  
Sevgili okurlarım, bu Pazar size yine öznel bir yazı yazmak istiyorum. 
Başlıktan da anlamışsınızdır: 
"Bence", kişisel olarak, öznel açıdan demokrasi ne anlam ifade ediyor, onu anlatmaya çalışacağım. 
Ne hoca olarak, ne sosyal bilim öğrencisi olarak, ne de akademisyen olarak... 
Sadece ve sadece, bir birey olarak neden, niçin demokrasi istiyorum? 
* * *
Demokrasi, benim için, başkalarının haklarını ve özgürlüklerini sınırlamadığım, kısıtlamadığım ve tehdit etmediğim sürece: 
Hiç kimseden, hiçbir gruptan, hiçbir makamdan, hiçbir kurumdan, hiçbir zaman korkmama özgürlüğü... 
Can ve mal korkusu olmadan, güvenlik içinde istediğim biçimde yaşama özgürlüğü... 
İstediğimi yeme, içme özgürlüğü... 
İstediğim gibi sokaklarda dolaşabilme, gezme, tozma özgürlüğü... 
Ailemi, kökenimi, ırkımı, dinimi, mezhebimi, cinsiyetimi, yaşımı, inandıklarımı ya da inanmadıklarımı kimse sorgulamadan, herkesle eşit vatandaş olarak haklarımdan yararlanma özgürlüğü... 
Özel hayatımı istediğim gibi yaşama özgürlüğü... 
İstediğim kişi ya da kişilerle kimseden korkmadan, izlenmeden, kayda alınmadan, teşhir edilmeden buluşabilme, konuşabilme özgürlüğü... 
İstediğimi okuma ve yazma özgürlüğü... 
Yöneticilerimi seçebilme ve eleştirebilme özgürlüğü... 
Sağlığımı koruyabilme özgürlüğü... 
İstediğim eğitimi alma, istediğim mesleği seçme özgürlüğü... 
İş bulma, iş kurma ve çalışabilme özgürlüğü... 
Başımı sokabilecek bir konut edinebilme özgürlüğü... 
Hastalandığımda ya da yaşlandığımda aç kalmama özgürlüğü... 
Ve en önemlisi sevdiklerimle birlikte yaşama özgürlüğüdür benim için demokrasi. 
* * *
Devlet, doğada yoktur: 
İnsanların birarada yaşayabilmek için icat ettikleri bir yapıdır. 
İnsanların birlikte özgürce yaşayabilmeleri ise ancak demokratik devlette olanaklıdır. 
Ben demokrasiyi kimseden korkmadan özgürce yaşayabilmek, sevdiklerimle birlikte olabilmek için istiyorum ve savunuyorum. 
Eğer devlet, herkesi izliyor, kayda alıyor... 
Evrensel hukuk kurallarına ve evrensel adalet anlayışına göre suç işlediği saptanmamış insanları tutuklayıp dört duvar arasına hapsediyorsa... 
Mallarına, mülklerine el koyuyorsa... 
Özgürlüklerini keyfi olarak sınırlıyorsa... 
Sevdiklerinden koparıyorsa... 
Hele hele bütün bunları bir avuç yöneticinin çıkarları için yapıyorsa... 
Adı ne olursa olsun ben o devleti demokratik diye niteleyemem... 
O rejime demokrasi diyemem. 
* * *
Yazılarımı yazarken, haksız, hukuksuz, adaletsiz bir biçimde özgürlükleri kısıtlanmış ve sınırlanmış olanları, sevdiklerinden ayrı yaşamaya mecbur bırakılanları, malına mülküne el konulanları aklımdan çıkaramıyorum! 
Onlara bunu yapanlara, yaptıranlara "Sizin hiç mi vicdanınız yok" diye haykırmak istiyorum. 
Hayırlı Pazarlar! 

