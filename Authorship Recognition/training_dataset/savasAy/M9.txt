 Dünyanın en pahalı 3'üncü yemeği seçilen 'Sultanın Altın Keki'ni, yapılıp satıldığı yer olan Çırağan'da görmeye gittim. İcat eden usta yurtdışına transfer olunca kek mönüden çıkmış
Havadis fevkalade önemliydi. Dünya çapında ilk 11 açıklanmış, 3 numara Türkiye'den çıkmıştı. Yarım kulak duydum, detayını yazı işlerindeki arkadaşlara sordum.

Kimmiş dünya karmasındaki o sol bekimiz arkadaşlar, Fenerli mi? - Ne dünya karması abi?

Masada konuşuyordunuz, ilk on birde 3 numara filan diye. - Allah iyiliğini versin abi. Futbol değil yemek işi. Forbes dergisi dünyanın en pahalı 11 yemeğini seçmiş. Üçüncü olan da Türkiye'den.

Ne, neymiş, nerede yeniyormuş? - 'Sultanın Altın Keki'. Çırağan Kempinski Oteli'nde tabağı 1000 dolar. 24 ayar altın tozu varmış üstüne. Çok merak edince otele gittim. "Halkla ilişkiler sorumlusu gelene kadar pastanemize buyurun" dediler. Nihai hedefim zaten pastaneydi. 'Kekler' ağır koruma altındadır sanırken kolay sokuldum 'olay yerine'. Az sonra gençten, kibar bir kardeş oturdu yanıma. Anlattım.

Malum kekleri görmeğe geldim. - Sabahtan beri medya bunu soruyor.

Telefonla tarifi zor olur diye bizzat göreyim dedim. - Buradan ayrıldılar ne yazık ki...

Kekler check out mu yaptı? - Hayır, o keki icat eden Yusuf Yaran ustamız ayrıldı bizden. Tayland'ın ünlü bir restoranında şef şimdi.

O gitti sultan kek bitti mi? - Bir süre önce mönümüzde vardı değişti.

Kriz baskısıyla mı değiştirdiniz? - Mönü değiştirmek rutin operasyondur. Mesela birkaç ay beef straganof yapar sonra değiştiririz.

Tarif verecekler var mıdır mutfakta? "Araştırayım" diye kalktı, fırsat bilip mutfağa seğirttim ben de. Bilgileri aşçı yamakları verdi. - Altın tozu değildir o üstündekiler Savaş Abi.

Ya nedir? - Zararsız oranda 24 ayar altın zerrecikleri emdirilmiş jelatin yapraklarıdır. Gerisi bildiğimiz kektir.

Yav bizim hatun keki 14-15 liraya mal ediyor. - Ama biz Jamaika romunda marineli meyve, Polinezya vanilya tohumu ve Fransız buğdayı kullanırız.

Bak, uluslararası içeriği var bu kekin. - İsteğe göre çilekli olur, elmalı olur. Esas para üzerindeki o altın yapraklara gider. Ruslar, zengin Azeri konuklar ve bazı Arap müşterilerimiz yer. Türkler de var da isim vermek ayıp, gözümüz varmış gibi tövbe...

Tabağı 1000 dolar öyle mi? - Evet 6-7 kişiye rahat rahat yetiyordu.

Maaşın da sana rahat yetiyor mu? - (gülerek) Şükürler olsun abi.

Sorması ayıp ne alıyorsun aylık? - Kadroluyum. 1 dört yüz geçiyor aşağı yukarı.

Vaay, bir ay çalışsan yine de 1 porsiyon keke yetmiyor be evlat. - Personele biraz indirim var, maaş denk gelir de eve bir şey götüremem abi. 