Kapatılmamalı, yeniden kurulmalı
Bazen bir cümle irkiltir bizi. Ağır gelir bazı kelimeler... Onları işitmek de, tekrarlamak da istemeyiz. 

Bu irkilmenin, bu rahatsızlığın birçok nedeni olabilir, tabii. Çoğu zaman, üzerinde durmayız bu nedenlerin. Oysa o cümleden, o kelimelerden çekindiğimizi hissettiğimizde, bir an durup düşünsek; o cümlenin, o kelimelerin bize verdiği rahatsızlığı biraz deşsek, doğrularla karşılaşma ihtimalimiz de vardır. 

Zira bazen, gerçeğin kendisidir irkiltici olan... Bazen bir gerçeği içten içe bilsek ya da hissetsek bile, o gerçeğin kelimelerin kuvvetine kavuşmasını istemeyiz. 

Bazı gerçekleri işitmek, onları telaffuz etmek gerçeğin bilgisinden bile daha ağır gelir bize. 

E. M. Cioran’ın bana bu hissi veren bir cümlesi var. “En büyük zalimler kafası kesilmemiş mazlumlar arasından çıkar” diyor Cioran ve ben bu cümleyi her okuduğumda ürperiyorum. 

Cioran’ın, mazlumların “kafasının kesilmesini” ima ettiğini düşünmek değil beni ürperten... Romen kökenli Fransız filozofun bunu savunmadığını biliyorum. 

Ürperiyorum, çünkü mazlumun zalime dönüşmesinin aslında ne kadar kolay olabileceğinin bu kadar çıplak bir şekilde ifade edilmesine alışık değilim pek. Ürperiyorum, çünkü zulmün en ağırını yaşamış, katliamı görmüş ve katledilmekten, “kafasının kesilmesinden” şans eseri kurtulmuş bir mazlumun, bir süre sonra başkalarına zulmetmeye, başkalarını katletmeye, başkalarının kafasını kesmeye yönelmesinin insanlık durumunun en acımasız ve en acınası hallerinden biri olduğunu düşünüyorum. 

Ve galiba bu yüzden de, Cioran’ın cümlesini elimden geldiğince uzak tutmaya çalışıyorum zihnimden. Ama her zaman mümkün olmuyor bu. 

Etyen Mahçupyan’ın dün bizim gazetede yayımlanan yazısı da mazlumla zalim arasındaki o yakın ilişkiyi hatırlattı bana. Ermeni diasporasının, yani zulümlerin en kötüsüne maruz kaldığı için “diaspora” olarak yaşamaya zorlanmış bir grubun hak taleplerini anlatıyordu Etyen... Soykırımda akrabalarını yitiren, soykırımla yurtlarından edilen bir mazlumlar topluluğunun, kendi mağduriyetleriyle ilgili taleplerinin bile her zaman makul ve her zaman meşru olmayabildiğini çok net bir dille yazıyordu: 

“Diaspora’nın adalete ‘hakkı’ olduğunu kimse reddedemez. Ancak madalyonun bir de içe dönük yüzü var... Mağduriyet haklı olarak bir ‘hak talebi’ yaratır, ama bu ‘hak talebini’ seslendiren ve eyleme dönüştüren her siyaset kendiliğinden meşru olur mu? Siyasetin meşruiyeti, talep ettiği ve hedeflediği ile kendi tutumu arasında bir tutarlılık gerektirmez mi?.. Ermeni diasporası adalete layıktır, ancak Ermeni diasporasının siyaseti adalete layık değil...” 

Etyen Mahçupyan, sözü Ermeni diasporasında bırakmamıştı ama. Aynı mağduriyet-meşruiyet ilişkisini Kürtler için de kurmak mümkün bu ülkede. Etyen de, bunu yapmıştı: 

“Adalet ve barış istediğini söyleyen insanlar, bu adaleti anlamsız, barışı ise imkânsız kılan bir siyasetin parçası olmaktalar. Bu durumdan hareketle Kürtlerin taleplerini ve haklarını görmezden gelmek mümkün ve meşru olmasa da, Kürt siyasetinin bizzat Kürtlerin özgürleşmesi ve huzuru önünde engel olduğunu vurgulamak gerekiyor. Kısaca söylersek, Kürtler adalet ve barışa sonuna kadar layıklar... Ama bu Kürt siyaseti ne adalete ne de barışa layık.” 

Doğrusu, bu son cümledeki hükmü Etyen’le aynı netlikte, aynı kesinlikte veremiyorum ben. Ama şunu düşünüyorum: 

Kürt siyaseti bu ülkede, mazlumların zalime de dönüşebildiği durumlara gözlerini kapamakta ısrar ettiği için... 

Kürtlerin mağduriyeti üzerinden geliştirdiği siyasi talepleri öne sürebileceği meşru zemine ısrarla sahip çıkmadığı için... 

Demokratik açılımın birtakım “siyasi simgeler” yerine, “somut haklar” üzerinden genişletilmesini talep etmeyi anlamlı bulmazken, “açılım bitti” naralarıyla ortalıkta dolaşmayı anlamlı bulabildiği için... bu ülkede adaleti, eşitliği ve barışı hayata geçirme konusunda etkisiz kalmıştır. 

Daha açık söylersem, Demokratik Toplum Partisi 2007 seçimleri sonrasında Meclis’te grup kurarak, ardından yerel seçimlerle Kürt nüfusun önemli bir bölümünün teveccühünü bir kez daha kazanarak elde ettiği meşru siyaset zeminini büyük ölçüde heba etmiştir. 

Bugün Türkiye’deki Kürtlerin süren mağduriyetinde, DTP’nin kendisini PKK’nın dar söylemiyle sınırlı tutmasının, DTP dışı Kürt siyasetinin ise “PKK’ya rağmen” siyasetin sınırlarını genişletmek için gerekli kararlılığı yeterince gösterememesinin payı var bence. 

Gencecik insanların hayatına kast eden zalim bir Kürde karşı sesini yeterince çıkarmayan her mazlum Kürdün de, bu savaşın, bu zulmün sürüp gitmesinde payı var. 

Şimdi devlet, meşru siyaset zeminini Kürtlerin geniş bir kesiminin altından çekip çekmemeye karar verecek. İronik olan şu ki, her ne kadar her zaman iyi kullanılamasa da, barış çabasının üzerinde yükselebileceği yegâne zemin yine “meşru siyaset”tir. Eğer bu zemin, Kürtlerin altından çekilirse, eğer DTP kapatılırsa, bu savaşı, bu zulmü bitirmek için uğraşanların işi daha da zorlaşacak. 

Umarım, Anayasa Mahkemesi’nde sağduyu galebe çalar ve DTP kapatılmaz. Umarım, Kürt siyasetinde sağduyu galebe çalar; kapatılmaktan kurtulan DTP kendisini yeni baştan kurup yeni bir siyaset diliyle taze bir başlangıç yapmayı dener. Ve umarım, Selahattin Demirtaş’ın dün “Dokuz kardeşimiz öldü” diyerek Diyarbakır’daki, Küçükçekmece’deki, Reşadiye’deki zulme tek nefeste karşı çıkmasındaki gibi barışçı ve adil bir dil olur bu.