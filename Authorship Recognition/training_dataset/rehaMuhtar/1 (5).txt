Haris Alexiou ve şarkısındaki Eleni...
Önceki gece yazıları bitirmiş, en son maç yazısını da yazmış saat 23.00 gibi tam gazeteden çıkıyorum ki, masamın üzerinde yardımcım Gönül’ün bıraktığı CD’yi gördüm...

Best of Haris Alexiou Live Record...

Yani, konserden canlı kayıt, Haris Alexiou’nun en iyi parçaları...

Çoğunlukla gazeteye gelen CD’leri alıp eve götürmem, odamda kalsınlar isterim ama Haris’inkini hemen alıp götürmek için dayanılmaz bir istek duydum içimde...

Dün yarı tatil sabahlarına özgün cumartesi mahmurluğunda uyandıktan bir süre sonra Deniz’e “Haris’in CD’sini bana bu yatak odasında konserdeki canlılığında dinletebilir misin?..” dedim...

“Elbette” dedi ve gitti aşağıdan acayip teknolojiyle üretilmiş bilgisayarını getirip CD’yi ona taktı...

Haris başladı söylemeye ve ben koptum gittim Atina’ya 1987 senesine, Dimotriku sokağının üzerindeki bir pasajın içine sıkışmış, sadece bilenlerin ve özel müşterilerin gidebildiği bir piyano-bara... 



***


Galery idi duvarları muhteşem resimlerle kaplı piyano-barın ismi ve 1986 yılında I Agapi İne Zali (Aşk Sarhoşu) albümüyle yeniden patlayan Haris Alexiou’nun parçalarını ilk orada dinlemeye başlamıştım...

Eleni isimli inanılmaz bir parçası vardı Alexiou’nun o albümde ve Galery isimli piyano-barda gümbür gümbür çalıyordu Eleni, Fevgo (Gidiyorum) isimli diğer parçasıyla birlikte...

Eşimden yeni ayrılmıştım 27 yaşındaydım ve hayatımda evlilik bitirmenin ne olduğunu henüz bilmediğim için resmi boşanma olmadığından, etrafa “Ben ayrıldım” diyemiyordum... 

İç huzursuzluğun, ne yapacağını bilememenin, Atina’da tek başına kalmışlığın içinde, yalnızlığın mazoşist zevkine varıyordum...

Yalnızdım her şeyiyle “düşman bir ülkenin başkentinde” ve yalnızlığımdan mazoşistçe zevk almasını öğrenmiştim...


***


Eleni’yi o sıralarda tanıdım...

Güzel bir Yunan kadınıydı Eleni...

Sarışın, renkli gözlü, iyi eğitimli ve gerçek bir Atinalı ve gerçek bir Yunan kadını...

Dört yıllık erkek arkadaşıyla bozulmuş ve yalama olmuş bir ilişkisi vardı ve artık arada bir telefon görüşmesi dışında, birbirlerine tahammül edemiyorlardı...

Benden 4-5 yaş büyüktü ve hayatında egzantrik bir ilişki arıyordu...

O günlerde Yunanistan’da bir Türk erkeği, bir Yunan kadını için olabilecek en egzantrik kişiydi...

Dört yüz yıl egemenliği altında bulundukları bir imparatorluğun arkasından, “en büyük düşmanının, en takıntılı oldukları milletin, Atina’da genç bir gazeteci olan erkeği” iyi eğitimli ve güzel bir Yunan kadını için, çekici ve egzantrik gelmişti... 


***


Haris Alexiou, Eleni’yi söylüyordu ve Eleni parçası tüm Yunanistan’da patlıyordu...

Genç bir Türk gazetecisi de aynı tarihlerde görevli olduğu Atina’da Eleni isimli Yunan kadınla ilişki yaşıyordu...

Eleni parçasında Atina’nın en yüksek tepesinin olduğu Likavitos’tan söz edilir...

Eleni’nin evi Likavitos tepesinin eteklerindeydi...

Eşinden fiilen ayrılmış, ama henüz mahkemede boşanmamış bir genç adam...

“Düşman” sayılan bir ülkenin başkentinde yalnız yaşayan ve mesleğinden başka hiçbir dayanağı olmayan bir genç gazeteci...

Ne yaptığı, kimlerle görüştüğü, ajan olup olmadığı sürekli takip edilen, evi ve bürosu dinlenen, hayatı Atina’da her an kontrol altında olan anasının babasının tek çocuğu bir Kolej ve Mülkiye çocuğu... 

Karşısında iyi eğitim almış, dil bilen, iyi bir işte çalışan, güzel, 32-33 yaşlarında Atinalı bir genç kadın... 


***


Ayrılmaya karar verdiğimde bir söz vermiştim kendi kendime...

Mahkemece resmen boşanmanın gerçekleştiği gün, Atina’da yalnız başıma bir yere gidip “O geceyi tek başıma geçirecektim...”

Kimse olmadan...

Eleni’yle birbirimizi koruyan, birbirimizi gözeten, sevgi dolu bir ilişki yaşıyorduk...

Büyük bir aşk yaşayacak halim ve gücüm yoktu...

Ama Atina’yı ve hayatı yeniden yaşatmaya başlamıştı bana...

Alexiou söylüyordu Eleni diye...

Biz aynı evde kalmadan yaşıyorduk bir türlü Eleni’yle...


***


24 Aralık Hrıstiyan dünyasının Noel bayramının arife gecesidir...

O gece bütün Hrıstiyan dünyasında “hindi yenir...” 

Büyük Bayram’ın kutlanması için gece saatlerin 24.00’ü vurması beklenir...

Hediyeler, evlerdeki Noel ağaçlarının altına saklanmıştır...

Herkes ailesiyle kutlamaya özen gösterir Noel’i... Ailesi olmayanlar, yalnız olanlar, Noel’de arkadaşlarıyla dışarı çıkarlar, eğlencelere dalarlar...

Yılbaşından çok daha özel bir gecedir Noel...

Eşimden ayrıldığım o yıl, kitap yazmıştım, kısa dönem askere gidip dönmüştüm ve savaşın eşiğinden döndüğümüz Yunanistan’ın başkentinde gece gündüz gazetecilik yapmaya devam ediyordum...

Aralık ayına gelmiştik... Eleni sordu:

“Noel’de bir programın var mı?..” 


***


Yunan bir kadın size “Noel’de bir programın var mı?” diye soruyorsa önemli bir soru soruyor demektir...

Ya aile kadar yakın görüyordur sizi, ya da bizzat aileniz olmasını istiyordur...

İkisi de aynı kapıya çıkar sonuçta ve Eleni bana bu soruyu sormuştu...

Benim Yunanistan’da Noel’i kutlayacağım ne bir ailem ne de öyle bir ritüelim vardı...

“Hayır bir programım yok...” dedim, sonra da hıyarlık etmemek için “Beraber oluruz, Alexiou’nun şarkılarının çaldığı Galery’e gideriz...” dedim...

Programı yapmıştık ben her zaman olduğu gibi 24 Aralık’ta da büromda bermutat çalışıyordum... Ankara’dan bir telefon geldi...

Arayan çok yakın ardaşım Celal Kazdağlı’ydı... Hoşbeş sohbet konuşurken, Celal bir ara durakladı ve “Sana bir şey söylemem gerekiyor...” dedi...

“Ne oldu?..” dedim ama meraklanmıştım...

“Bugün eşinle boşandınız... Hayırlı olsun...” dedi...

Vekaleti avukata vermesi için ona vermiştim, hem benim hem eski eşimin arkadaşıydı Celal...

Bir dönem resmen bitiyordu hayatımda ve yeni bir dönem başlıyordu...

Ancak ben, “resmen boşandığım günü, kendime ayırmıştım, Atina’da yalnız ve tek başıma...” 

Oysa o gece 24 Aralık gecesiydi, Noel’di ve Hrıstiyanların aileleriyle birlikte kutladığı o gece için Eleni benden söz almıştı...


***


Eleni’ye gelemiyorum desem çok ayıp etmiş üstelik çok özel bir Bayram’da kızı tek başına bırakmış olacaktım...

Öte yandan gitsem, bu kez resmen boşandığım ve tek başına kalmaya söz verdiğim gün, sanki alay edercesine yeni Yunan sevgilimle günümü gün ediyor durumuna düşecektim...

Bir süre ne yapacağımı bilemedim...

Neden sonra Eleni’yi aradım:

“Bu akşam sana sonra anlatacağım bir işim var... Senle kulüpte 24.00’ten sonra buluşabilir miyiz?..” 

24.00’e kadar kendimle başbaşa kalacak ve verdiğim sözü tutacaktım, 24.00’ten sonra da kızın Noel’ini birlikte kutlayacaktık...

Böyle bir formül bulmuştum...

Dün sabah Haris Alexiou’nun canlı konserinden kaydı odamın içinde çınlıyordu...

“Fevgo” (Gidiyorum) diyordu Haris Alexiou “Tora Fevgo...” (Şimdi gidiyorum...) 

“Şimdi ne kadar yağmur yağsa da, gök beni korkutmuyor... Bir umudumun bir kimliği yok... Gidiyorum... Şimdi gidiyorum... (Tora fevgo...)” 

Bakıcısı Meltem, o sırada Mina’yı getirdi kapıdan...

Minik kızımın gözleri parıl parıl parlıyordu...

Gözlerinin içine baktım...

O da bana baktı ve gözgöze geldik...

Gözlerinin içi gülüyordu...

Dışarıda güneş açmıştı...

Denize güneş vuruyordu...
