12 Milyar Dolar ve sayısız güzel kadın, dayak yemekten kurtaramadı Berlusconi’yi...
Aslında benim merak ettiğim konu, daha 2005 yılında 12 milyar dolar serveti olup, İtalya gibi rönesansını yapmış, Avrupa’nın en medeni ülkesinin Başbakanı, medya imparatoru ve Milan gibi dünyanın en iyi 3 kulübünden birinin başkanlığını yapan bir adam nasıl olup da bu kadar “çiğ ve görmemiş” gibi davranıyor...

Ben Berlusconi’nin dudaklarını patlatan, dişlerini kıran, yüzünü kan revan içinde bırakan ve dikiş üstüne dikiş atılan dayak olayını “kaderin garip bir cilvesi olarak” görüyorum...



***


Doğru erkekler uçkur söz konusu oldu mu beyinleri pek çalışan yaratıklar değildirler...

Kadın gördü mü, hele kadından biraz nemalanacağını hissetti mi, beyin erkeğin başka bir tarafında çalışmaya başlar... 

Her kadına asılan, her kadına yavşayan erkekler, genelde kadınlarla kısa süreli aşk ilişkilerinin ileriki dönemlerde, üzerlerinde nasıl bir nefret ve öfke biriktireceğini bilmezler...

Aslında erkek beyni kafada değil başka taraflardayken, her kadınla kurduğu aşki ya da cinsel ilişkinin, kendi hayatının geleceğini ipotek altına alacağını, ileride ya kadından ya da kadının beraber olduğu adamdan gelecek muhtemel belalara gebelik edeceğini fark etmez...

Bunları biliyorum...

Ama anlamadığım Berlusconi gibi bir dolar milyarderinin, dünyanın en zengin 24. adamının, sınırsız İtalyan güzelini elinde tutan, dünyanın en mükemmel mutfağına sahip, en moda markalarının bulunduğu ülkenin başbakanının, en estetik mimari, en tarihi şehirlerinin, en ünlü gazete ve televizyonlarının ve üstelik Milan gibi başlı başına efsane olan bir futbol kulübünün sahibinin “kör göze parmak görmemişliğinin” altında yatan nedir?..


***


Milano’lu bir banka memurunun oğlu Berlusconi...

1936 yılında doğduğuna göre, çocukluğunun ilk yılları İkinci Dünya Savaşı’nın yokluğu ve yıkımıyla geçmiş...

Kim bilir belki de banka memurunun oğlu olup, savaşta yenilmiş bir ülkenin küçük çocuğu olarak hayata başlamak, yoksulluk ve yoksunluk bu “görmemiş tavırların” nedenidir...

Çok önemli değil...

Ama burnunun ve iki dişinin kırılmasına neden olan Milano Katedrali’nin metal kaideli sivri kuleciklerle dolu heykelciği atıldıktan sonra şöyle diyor İtalyan basınına:

“Bugünlerden bana iki şey kalacak...

Az sayıda kişinin öfkesi, çok ama pek çok insanın sevgisi...” 


***


Çok yanlış...

Berlusconi ve onun gibi erkekler bilmeli ki, onlara hayatta “çok az kişinin sevgisi, çok ama çok fazla kişinin ise kişisel hıncı, öfkesi, gıcığı ve intikam duygusu” kalacak...

Çünkü Berlusconi ve ona benzeyen erkekler bilmeliler ki:

İnsanlar kendileriyle alay edilmesini sevmezler bu birinci noktadır...

“Harem” kurup, bunun resimleriyle övünen “Bakın ben neler yapıyorum... Siz daha çayırda otlayın...” türü böbürlenmeler, gün gelir yüzünüze atılan bir heykelcikle son bulur...

42 yaşındaki Massimo Tartaglia, psikolojik tedavi görüyormuş, falan filan... Geçin bunları Berlusconi’ye tepki, onun snob hallerine, kadınları ve erkekleri hiçe sayan tavırlarınadır...


***


İkincisi, karısının gururunu herkesin gözü önünde kırması, beraber olduğu kadınlara tek gecelik seks partneri gözüyle bakması, flörtlerini çok fazla reklam ederek işin iyice cılkını çıkartması ve muhtemelen bir sürü erkeğin, sevgilisiyle geçmişte, muhtemel gelecekte ya da şimdiki zaman diliminde beraberlik potansiyeli taşımış olmasıdır... 

Sonuçta Silvio Berlusconi 12 milyar dolarlık servetiyle bu işten sıyırır...

Ama Berlusconi tipi erkekler, hayatları boyunca bir baltaya sap olamazlar...

Onları diğer erkekler, bir süre sonra diğer kadınlar, en sonunda da beraber oldukları kadınlar ve yakın arkadaşlar sevmemeye başlarlar...

Kimse egosunu bozan yaratıkları yanında taşımaz çünkü...


***


KANSER VE RUS RULETİ...

Anneme göğüs kanseri dediklerinde 1975 yılının Haziran ayıydı...

Çağın öldürücü hastalığıyla annem yüzyüze geldiğinde daha 16 yaşında bile değildim... Tesadüf eseri erken teşhis konmuştu ve ameliyat ile şua tedavisi dedikleri tedaviyle kanserli bölgeyi temizlemişlerdi...

Annemi ameliyat eden doktor “5 yıl boyunca bize geleceksiniz... Kontrolleri 

yapacağız... 5 yıl içinde yeniden nüksetme ihtimali fazla... Eğer bir şey çıkmazsa, rahat edebilirsiniz...” dedi...

20 yıl sonra bir daha nüksetti, bir daha ameliyat oldu annem...

Kanserin ilk ortaya çıktığı tarihten bu yana 35 yıldır şükür sağlık içinde yaşıyor...

Teyzem annem kadar şanslı değildi ve kanserden kaybettik onu...


***


Bunları niye anlatıyorum?..

Ben ve ailem 35 yıldır bu kanser denilen illetin yanıbaşında yaşıyoruz...

Ne zaman ki gazetede veya bir tıp dergisinde haber ya da yazı görsem gözüm kaçınılmaz olarak kanser haberine kayar...

Dün Vatan Gazetesi’nin manşeti “Cambridge’deki İngiliz kanser uzmanlarının kanser geni haritasını ortaya çıkardığını” bildiriyordu... 

“Uzmanların bulduğu kanser DNA haritasına göre, akciğer kanserinin DNA kodu çoğu sigara içme sonunda oluşan 23 bini aşkın hücre bozukluğunu kapsıyor.. Tipik bir sigara tiryakisinin içtiği her 15 sigara sonucu, sigaradaki 60 ayrı kimyasal yüzünden akciğer hücrelerinden biri daha mutasyona uğruyor...” 


***


Şimdi iki yeni çocuğum oldu ve düşünüyorum... 30 yıl boyunca günde iki paket sigara içtim ben...

Sigarayı bırakalı henüz 5 yıl oldu...

Ne kadar hücrem mutasyona uğrayıp, kanserli hale geldi bilmiyorum ama gelmemiş olması için dua ediyorum...

Sigara kapalı yerlerde içilmesin diye açılan kampanyayı desteklerken, bazı yakın arkadaşlar bana, “Bu hükümet içkiyi yok etmek istediği için, sigarayı kapalı yerlerde yasaklıyor... Amaç laik yaşam biçimini yok etmek...” türü laflar sokuşturuyorlardı...

Hükümetin gizli ajandasını bilmem...

Benim ailemin ve kendimin şeffaf ajandasında İngiliz bilim adamlarının ortaya çıkardığı akciğer kanseri gen haritası var...

O harita bana, kapalı yerlerde sigara yasağının sonuna kadar doğru olduğunu söylüyor...

Laik yaşam biçimiyle, akciğer kanserli yaşam biçimi arasında bir bağ kuruyorlarsa arkadaşlar, akıllarından zorları var...

Benim ve annemin karnı tok bu palavralara...
