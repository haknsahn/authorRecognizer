Bir araştırmanın gösterdiği

Araştırmaların hiçbir bulgusu tam doğru değildir; her araştırmanın her bulgusunun da yansıttığı bir gerçek vardır. Bu kanımı, biraz sonra yazacaklarımı değerlendirirken göz önüne almanız için yazdım.
Siyaset Ekonomi ve Toplum Araştırmaları Vakfı (SETA), ‘Türkiye’nin Kürt Sorunu Algısı’ başlıklı bir araştırma yayımladı.( http://www.setav.org/tr)
Saha çalışmalarını Polmark Şirketi’nin yürüttüğü ve 10 bin 577 denekle yüz yüze konuşularak yapılmış bu araştırma, bence güvenilir bir çalışmadır. 
Önce, oldukça uzun zamandır kendi anlayışına göre araştırma çalışması içinde bulunan bir meslektaşları olarak, bu iki kurumu da kutlamak istiyorum. Siyaset adamlarının yararlanacakları bir eser ortaya koydular.
Bu övgünün arkasına bir hatırlatma ekleyeceğim: Rapor, çalışmayı, ‘En geniş çaplı araştırma’ olarak tanımlanıyor. Bu doğru bir iddia değildir. Hatırlanacağı gibi, 2006 yılı sonlarında 23 bini Türkiye, 25 bini büyük kentler yetişkin nüfuslarını temsil etmek üzere 48 bin denekle görüşmeyi de kapsayan KONDA’nın ‘Biz Kimiz?’ başlıklı çalışması, halen ‘En geniş’ olma özelliğini korumaktadır. (http://www.konda.com.tr)
Ülkemizde, parasal sorunlar nedeniyle olacak, 2 binden az denekle görüşerek bulunan bazı sayıların bile, toplumsal gelişme ve eğilim verileri olarak sunulduğu ve gazetelerin da bunları araştırma sayarak yayımladıkları çok görülmektedir. SETA bu kolaycılığa sapmamış, toplumun güncel bir konuda eğilimlerini belirleme hedefine uygun olarak 10 bin çevresinde denekle konuşarak veriler toplamış ve bunları bulgulara dönüştürmüştür.
Kitapta bazı bulguların, ‘Türk’ ve ‘Kürt’ başlıklı iki ayrı sütunda verilmiş olması, çalışmada deneklere kendilerini etnik olarak nasıl tanımladıklarının da sorulduğunu göstermektedir. Ancak denek profili okuyucuyla paylaşılmamıştır.   
Araştırmada Açılımın değerlendirilmesini gerçekçi kılacak birçok sorunun cevabı aranmış: Kürt sorunu önemli bir sorun mu? Kürtler ayrı bir devlet kurmak istiyorlar mı? PKK askeri yöntemlerle etkisiz hale getirilirse Kürt sorunu çözülür mü? Sizce, PKK’nın silahını bırakarak dağlardan inmesi Kürt sorununu çözer mi? Komşularınız arasında Kürt/Türk olması sizi rahatsız eder mi? Kürt var mı? Yakın akra-balarınız arasında bir Kürt/Türk var mı?
Çalışmada sorulan önemli sorulardan biri, yurttaşların bu girişimi nasıl karşıladıklarına dair olanıdır.  “Hükümetin Kürt sorununun çözümü için son zamanlarda başlattığı açılımı nasıl buluyorsunuz?” sorusuna deneklerin yarıdan fazlasının olumlu yaklaştığı anlaşılmaktadır. (Yüzde 15 olan ‘Fikri yok’ları değerlendirme dışına çıkarıldığımızda, olumlu bulanların yüzde 57, olumsuzların yüzde 43 olduğu görülüyor.)
Açılım’ın ilk günlerinde yapılan bu araştırma, halkın konuyu sahiplendiğini göstermektedir. Zaman geçtikçe
Açılım’a olumlu bakanların yüzdesinin artacağını sanıyorum.
Araştırma raporunda, halkın Kürt Açılımı’nın nerelerinde duraksadığı, nerelerinde kesin yargılı olduğu görülmektedir.
 İktidar ve muhalefetin araştırmayı incelemeleri ve değerlendirmeleri yararlarına olacaktır. 