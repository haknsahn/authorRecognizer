Seçimde anayasa tartışılacak

Genel görüşme siyasal kadroların Açılım karşısında bulundukları yerleri değiştirmedi. Nedeni, İçtüzüğün yerleşik kuralları, kutuplaşmanın derinliği, siyasal anlayışın eskiliğidir. Çare arama tartışması açılamadı, her parti bulunduğu yeri savundu. ‘Görüşme’ Olabilir miydi? Bence olmalıydı!
İçişleri Bakanı ile Ahmet Türk’ün konuşmaları, diğer partilere yeni politikalar düşündürtecek içerikteydi; ikisi de diğer partilere ‘Genel görüşme’ için iyi bir olanak sunmuştu:
Sayın Türk, iyi hazırlandığı belli konuşmasında, Kürt sorunu’nun toplumsal kaynaklarını ve tarihsel gelişimini anlattı. Kimseyi kırmak, incitmek istemiyordu, ancak olayları ve uygulanan politikaları da gerçeği saptırmadan tanımladı ve niteliklerini ortaya koydu. Bence, siyasal yazın hayatımız, doğru bir kaynak kazanmış oldu.
Muhalefet ve iktidar partileri bu konuşmadan çıkarak, olaylarla yüzleşme yolunu açabilirlerdi; en azından gördüklerini, anladıklarını söylemeliydiler. Oysa onlar Ahmet Türk’ün konuşmasını yok saymış izlenimini verdiler!
Bakan Atalay’ın konuşması da, Hükümet politikalarının ve Ak Parti seçim propagandasının ana hatlarını veriyordu.
‘Açılım’ın, hazırlanmış bir pakette yazılanlar olmayıp, her adımının bir öncekinden güç aldığını ve yeni bir adıma imkân verdiğini, yeni adımı hazırladığını söyledi. Ona göre, geniş bir tartışmayla başlayan, tartışmanın da yolculuğun da bitmeyeceği bir süreç içinde bulunulmaktadır.  
Sayın Atalay yapılmış olanları, hazırlığı bitmek üzere olanları ve hükümetin hedeflerini anlattı.
Ben baştan beri, her yapılanın, yapıldığı anda yeniliğini kaybedeceğine inanıyorum. Bakanın saydıklarını dinleyenler de, sanırım aynı kanıya varmışlardır. 
Cezaevlerinde bulunanların yakınlarıyla ana dillerinde görüşmesi, üniversitelerimizde enstitü kurulması, özel televizyonların farklı dil ve lehçelerde yirmi dört saat yayın yapmasına imkân verilmesi, yol kontrollerinin azaltılması ve yayla yasaklarının kaldırılması... bu gün yasal dayanağı kalmayan sorun kaynaklarıydı.
Bakan konuşmasının sonlarında, “Türkiye’de demokrasinin standartlarını gerçek manada yükseltecek olan şey demokratik ve sivil bir anayasadır” dedi. Gerçekten, yasalar ve idari tedbirlerle, Anayasanın izin verdiği yere kadar gidilebilir. Atılması gereken her adımda, Anayasa’yla karşılaşılmaktadır; karşılaşılacaktır!
Ak Parti’nin 2007 seçim Bildirgesinin ilk bölümü de ‘Yeni bir anayasa’ya ayrılmıştı. Ancak tartışma açılması yerine, tüm anayasa taslağı hazırlanması yolu seçildi; başarılı olunamadı.
Açılım sürecinin devamı olarak sivil ve katılımcı anayasa hazırlanmasının öngörülmesi, önümüzdeki seçim döneminin anayasa tartışmalarına ayrılacağını göstermektedir.
2011seçim propagandasının ağırlığı anayasa tartışmalarına ayrılabilirse,  gerçekten ‘demokrasinin standardını yükseltecek’ bir döneme girilmiş olur; seçmen yeni anayasanın sınırlarında mutabakat sağlar; ilk kez meclis böyle bir mutabakata dayalı sivil bir anayasa yapar.
Yeni anayasa tartışmaları, demokratik anayasa özlemindekilerin heyecan kaynağı olacaktır.