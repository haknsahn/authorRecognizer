Yeni parti, yeni umutlar...

Hangi sâiklerden hareket ettilerse, kimden esinlendilerse gerçekten fark etmiyor, sonuçta vardıkları karar verebileceklerinin en doğrusu oldu DTP'lilerin: Anayasa Mahkemesi'nin kapatma kararıyla DTP kapandı ve grubun iki üyesinin milletvekilliği düştü; ancak geri kalan 19 kişi Meclis'te kalmaya ve demokrasi zemininde siyaset yapmaya devam edecek... Daha önce altı partileri kapatılmış kadronun yeni adresi, Barış ve Demokrasi Partisi (BDP) olacak...

Keşke bu doğru kararı almak için İmralı'yı beklemeselerdi.

Kararın doğruluğu şuradan: Bir siyasi kadro halktan temsil hakkı aldığı halde Meclis'te kalmamaya karar verdiği taktirde, kendisinin önünde hiç de şık olmayan tek bir seçenek kalıyor; kapatılan DTP'nin kadroları o seçeneğin çıkmaz sokak olduğunu bilecek kadar deneyimli.

Yalnızca Meclis'te kalmaya karar vermedi o kadro, yeni partinin Türkiye'nin bütününe hitap eden, mevcut kısıtlama ve uygulamalardan rahatsız, çözümü demokrasi içerisinde arama yanlısı bütün eğilimlere açık olmasını da kararlaştırdı. Eğer bu karar istikametinde korkusuzca adım atabilir ve siyaset sahnesinde kendilerinin temsil edilmediğine inanan demokrat kadrolarla buluşabilirse BDP, Türkiye açısından yepyeni bir döneme kapı aralayabilir.

Parti kapatmayı toplumda heyecan uyandıran fikirleri engellemenin bir yöntemi olarak görenlerin hiç hesaba katmadıkları, beklentilerini boşa çıkartacak, muhtemelen bir daha parti kapatmaya cesaret edemeyecekleri bir yeni durum bu.

Şimdilik erken bir beklenti olabilir, ama yine de kayda geçirmekte yarar var: Kendisini daha geniş kitlelere, eğilimlere açmaya karar vermiş BDP beklemediği bir ilgiye kavuşabilir ve Meclis'teki sandalye sayısı başka partilerden katılımlarla artabilir. Neden olmasın?

BDP'nin kendini geniş kitlelere açmasından en az rahatsızlık duyması gereken Ak Parti olmalı. Türkiye'nin bütününe sahip çıkan, demokrasiyi çözüm olarak benimsemiş güçlü bir parti, Meclis'te eksikliği fena halde hissedilen sorumlu muhalefet dilini de benimseyebilir ve ülkenin önünü tıkayan sorunların çözümünde öncü rol bile oynayabilir.

Pek çok Batı ülkesinde 'sol' partilerin üstlendiği türden...

“Meclis'te kalma ve siyasete daha geniş kitlelerle birlikte devam” kararı 'demokratik açılım' sürecini de yakından ilgilendiriyor elbette. Berhava etme noktasına kadar gelmişken dün aldığı kararla sürece hayat öpücüğü sunmuş oldu BDP. Bu gelişme, bir ara hepimize 'şiddetin diline dönüleceği' endişesi yaşatanların yeniden doğru yöntemden yana tavır alması anlamına geliyor. “Bir can öleceğine bir parti kapansın” noktasına gelinmesi umut verici.

Şu andan itibaren en önemli soru şu: “Ak Parti bundan böyle ne yapmalı?” Birkaç gün içinde yaşananlar, Ak Parti'ye, dans etmek için bile en az iki kişiye ihtiyaç olduğunu hatırlatmış olmalı. Sadece BDP değil, Meclis'teki diğer partiler de siyasi hayatın sağlıklı işlemesi için gerekli. Partiler arasında konulara yaklaşımda farklılıklar bulunabilir, farklılıkları ortadan kaldırmak için iktidar partisine düşen kapsamlı bir ikna faaliyeti göstermektir.

Türkiye önemli bir dönemeçten geçiyor. Başlatılan reformlarda mesafe alınabilirse, dünyada sözü dinlenir, bölgesinde güçlü ve müreffeh bir ülke haline dönüşebileceğiz. Başarılması gereken reformların hepsi bu ülke insanının hayrına; demokrasinin önündeki engelleri ortadan kaldırmaktan kim zarar görebilir ki?

Keşke bu yeni süreçte Anayasa Mahkemesi tarafından siyasi hakları elinden alınan deneyimli Ahmet Türk de yer alabilse... Bunun bir formülü bulunamaz mı?

 