“Dersim”iz CHP!

İktidar partisinin yıpranması normaldir de; Türkiye'de ana muhalefet partisi çok daha fazla yıpranıyor!

Statüko'nun savunucusu CHP, muhalefette “kılıç sallarken” her vesile ile biraz daha eriyor.

Normalleşmeye direndikçe kaybediyor.

Çözüm istemiyor, CHP…

Çözüme direnirken de bilinçaltını ele veren çıkışlara imza atıyor.

İyice yıpranıyor.

*

İşte size son hadise; içinde çok dersler, daha doğrusu çok “Dersim'ler” içeren şu son bilinçaltı yansıması, “örnek olay”dır.

CHP'nin önde gelen statükocu siması Onur Öymen'in Dersim İsyanı'na yönelik sözleri, “Cumhuriyet Halk Seçmesin Partisi”nin zihniyetini örneklemesi açısından son derece açıklayıcı oldu.

*

Öymen'e ve CHP'ye büyük tepki var…

Birçok şehirde, Alevi kuruluşları; Hitler'e benzettikleri Öymen'in istifasını, CHP'nin de özür dilemesini istediler.

İstanbul'da, CHP Beyoğlu ilçe binası önünde yapılan oturma eyleminde “Gün gelecek devran dönecek, CHP halka hesap verecek” diye slogan atıldı, mesela!

CHP'nin statükocu zihniyetinin aslında ne olduğu…

Böylesi “bilinç altını ele veren” çıkışlarla…

Toplumun ezilen kesimleri tarafından çok daha iyi algılanıyor, her geçen gün…

*

Öymen'in, Meclis'teki demokratik açılımla ilgili ön görüşme esnasında verdiği “Dersim İsyanı” örneği, Baykal'ın açılımla ilgili konuşmasının önüne geçti, hâlâ daha tartışılıyor.

O sözler nedeniyle, CHP içinde “kırılma” yaşanıyor.

Öymen'in Dersim çıkışı, CHP'nin tabanı ve örgütünde “çalkantı” meydana getirmiş durumda…

CHP'nin Tuncelili Grup Başkan Vekili Kemal Kılıçdaroğlu, Onur Öymen'in istifasını istiyor; İstanbul İl Başkanı Gürsel Tekin de Kılıçdaroğlu'nun çağrısını destekliyor.

Öymen, bir yandan “Sözlerim çarpıtıldı” derken; diğer taraftan “ateşe” devam ediyor:

'Dersim Olayı' için Akşam'a “NATO'da buna yan hasar denir” diye konuşuyor!

Gürsel Tekin de, “İki gün önce özür diliyorsunuz, iki sonra aynı şeyleri tekrar ediyorsunuz” diye feveran ederek Öymen'in yaman çelişkisini işaretliyor.

*

Dahası var…

Onur Öymen “Deniz Bey'le konuştum. O bana sitem etmedi” iddiasında iken…

CHP'nin Tuncelili Genel Başkan Yardımcısı Yılmaz Ateş “Konu MYK'da görüşüldü. Genel Başkan bu örneğin doğru olmadığını söyledi” diyerek Deniz Baykal'ın aslında ne düşündüğünü açık etmiş oluyor!

*

Deniz Bey'in Öymen'e söylemediği…

Ancak, aklından geçirmiş olabileceği cümle şu mudur, mesela:

“-Bir çuval inciri berbat ettin!”

*

Ezcümle…

Baykal, “Erol Taş” rolünde oynarken; Öymen sahneye çıktı ve “CHP'nin bilinçaltındaki taşları” döküverdi!