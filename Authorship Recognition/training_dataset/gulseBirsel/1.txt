Yıllardır restorandı, oteldi şuydu buydu tavsiye ettiğim yok. Memleketin hali perişan, işsizlik dizboyu, gidebilen var gidemeyen var, alabilen var alamayan var durumu birinci sebep. Uzun yıllardır ilk defa işten güçten burnumu çıkartıp yeni yeni sokaklara çıkıyorum, bu da ikinci sebep. Gerçi benim sevdiğim yaşam stili tavsiyeleri genellikle "Ay Zıttırıpıtt restoranda havyarlı suşi yiyip Cristal şampanya içtik, ardından da 70 yıllık armagnac'larımızı yudumladık. Bu keyifli tecrübeyi memur, işçi, emekli, dul, yetim herkes tatmalı, kaçırmamalı!" türündekiler değil. Mesela New York Times'ın yıllardır '20 doların altında' köşesi vardır, şehrin iyi yemek yiyebileceğiniz nispeten hesaplı restoran ve kafelerini tanıtır ve bence hizmet haberi kategorisinde bir numaradır. İstanbul'u anlamak zor. Mesela geçen gün yaşadıklarım. Hey Allahım ya, hâlâ gülüyorum. Bir iki hafta önce Nişantaşı'nda, bizim mahallede ünlü bir çantacı açıldı. Çok kaliteli çantalar yaptığı söylenen bir Fransız markası. Koskoca, şık bir dükkân. Açılışa davet ettiler, tabii ki gidemedim. Ama iki gün sonra, meraktan, ve kendime afili bir yılbaşı hediyesi çekme niyetiyle uğradım. Bir önceki akşam önünden geçerken vitrinde gördüğüm, siyah ufak çantayı sordum önce. 20 santime 10 santim ebadında, siyah deri, çapraz askılı, sade, basit bir postacı çantası. "Maalesef kalmadı," cevabını alınca şaşırdım bittabi. Dükkân açılalı üç gün olmuştu, bu nasıl bir alışveriş trafiğiydi. O anda adeta düşüncelerimi okuyormuşçasına, aynanın arkasından çıkan apartman komşularım, "Ah görmeliydin," dediler, "Açılış akşamını ve ertesi günü görmeliydin!" Anlattıklarına göre açılış gecesi adeta İstanbul'da bir kadın çantası arzı eksiği varmışçasına geçmiş! Birçok hanım çantaları kapışmış, hatta "Önce ben gördüm," kavgaları, küsüşmeler, birbirinin elinden çanta kapmalar, sipariş verme kuyruğuna karışmış! Ve bu ünlü markanın dükkânındaki mallar neredeyse tükenmiş! O esnada satış elemanı "Beğendiğiniz çantayı da yurtdışından sipariş edebiliriz hemen," diye atıldı. "A olabilir aslında," dedim ve Allah tarafından, sadece Allah tarafından, fiyatını sordum! Elim büyüklüğündeki dana derisi çanta sayıyla 9 bin 400, yazıyla dokuz bin dört yüz TL idi!!! Şaka değil, o an yutkunduğumda boğazımdan "Gulp," diye bir ses çıktı! Şöhretimden, havamdan civamdan utandığım için de bir 30 saniye satış elemanına donuk gözlerle baktıktan sonra kendimi toparladım ve çantanın aslında ihtiyacım olan modelden biraz ufak olduğunu geveleyip, vazgeçtiğimi ifade ettim. Dükkândaki komşularla karşılıklı göz kırpıştık ve çıkıp sözkonusu fiyatın yaklaşık 37'de biri maliyette benzer bir çanta almak için Nişantaşı sokaklarına karıştım! Basit bir hesapla, demek ki günlük kullanılabilecek daha büyük çantalar 20-30 bin TL civarındaydı ve üstelik talep o kadar fazla olmuştu ki ellerinde mal kalmamıştı! Türkiye'de kriz vardı ama bir grubu hakikaten teğet geçmişti galiba ve İstanbul gerçekten, birden fazla açıdan, dünyadaki hiçbir şehre benzemiyordu! Yine de New York Times'dan ilham alarak, yeni yıl gelmeden şehirde 20 doların, hatta 20 liranın altında maliyetle yaşayabileceğiniz birkaç harika tecrübeyi sıralamak isterim. "Eğlence için ayıracağım 20 dolarım, hatta 20 liram bile yok," diyorsanız, o artık gazetecinin değil, ülkenin ayıbı! İşte bence yeni yıl gelmeden yaşamanız gereken tecrübeler: 

BREAD AND BUTTER 
Bu Nişantaşı'nın yeni ve bence en tatlı kafesi. Herşeyin lezzeti, az önce evde çok marifetli biri, en iyi malzemelerle yapmış gibi. Genellikle muffin, kurabiye gibi Amerikan tarzı hamurişleri var ama, kahvaltı tabağı, sucuklu yumurta, çorba salata gibi alternatifler de çok güzel. Peynirli ve zeytinli küçük poğaçalar şimdiye kadar yediklerimin rakipsiz en iyisi. Ismarladığınızda nefis kish'ler yapılıyor. Muffin'ler yılbaşı hediyesi de olur bak! (Tel: 0212 248 40 00-01) 

TAHTAKALE 
Yılbaşından önce ziyaret etmeniz gereken en önemli yer bence! İlginç hediyeler, yılbaşı süsleri, hediye paketleri vs için ideal. Üstelik alışveriş boyunca Yılmaz Erdoğan'ın Neşeli Hayat'ta oynadığı Rıza karakterinin gerçeklerini, bir köşede eli cebinde, yorgun gözlerle sigara içen Noel Baba'ları görebilirsiniz. Tahtakale her yılbaşı öncesi benim için ilham kaynağı. Sizin için de ilginç bir tecrübe olabilir. 

VAVİEN 
Engin Günaydın'ın senaryosunu yazıp başrolleri Binnur Kaya ve Settar Tanrıöğen'le paylaşığı Taylan Biraderler filmi. Özellikle oyunculuk tarzıyla sinema için yeni bir haber, taze bir nefes gibi. Sade, gerçekçi, ama leziz detaylar da barındıran, bence çok etkileyici bir film. 

İSTANBUL KÜLTÜR TURLARI 
Bu şehrin tadını turistler çıkarıyor bence. Vallahi. Aranızda sokağının, mahallesinin, evinin salonundan görünen çeşmenin tarihini bilen var mı? İstanbul turları zaman zaman Murat Belge gibi hocaların da rehberliğini alarak şehrin eski semtlerinin kodlarını çözüyor. Bir bakın bakalım. 

TARLAKUŞUYDU JULIET 
Ephraim Kishon'un "Romeo ve Juliet ölmeyip evlenselerdi, yıllar sonra ne halde olurlardı?" fikrinden yola çıkan şahane komedisi, Engin Alkan'ın rejisiyle Şehir Tiyatroları'nda oynuyor. Başrollerde Engin Alkan, Özlem Türkad, Çağlar Çorumlu, Murat Bavli var. Romeo ve Juliet'in geçimsizlikleri yüzünden mezarında ters dönen Shakespeare duruma müdahale etmek için eve geliyor ve bu Shakespeare'i Çağlar Çorumlu'nun oyunculuğuyla tanımalısınız! Nefis bir akşam geçirmek için. 

ANTRE GURME SHOP 
Yılbaşı sofrasını renklendirmek veya hediye almak için Türkiye'nin en iyi yerel peynirleri, zeytin ve zeytinyağlarını bulabileceğiniz dükkân. Artun Ünsal'ın Süt Uyuyunca kitabını okumuş olanlar otlu peynir, isli Çerkes peyniri, çörekotlu çömlek peyniri ve benzerlerine aşinadır. İşte Cihangir ve İstinye Park'da şubeleri olan Antre'de bunların hepsi var. (Tel: 0212 292 89 72) 

GAGARİN SOKAĞI 
İstanbul Halk Tiyatrosu'nun Gregory Burke imzalı, Mehmet Ergen rejili oyunu, ilginç, sürükleyici bir siyasi hiciv. Levent Üzümcü, Yıldıray Şahinler, Bahtiyar Engin ve bence büyük ümit vaat eden 22 yaşındaki Deniz Celiloğlu harika oynuyor. Oyun tarih ve yerleri www.istanbulhalktiyatrosu.com adresinden takip edilebilir.

