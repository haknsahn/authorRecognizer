Köstebek ne oldu?
25 Aralık 2009

Her şeyi anladık da köstebeğin akıbetini öğrenemedik.

Genelkurmay açıklama yapıyor, “personelimiz, başka bir personelimizi takip ediyordu” diyor, tabii takip edilen personel de - meğer takip edildiğini - böylece öğrenmiş oluyor.

Ne güzel.

Bu iş ona yarıyor.

Zira Genelkurmay, o sokakta bir köstebeğin peşine düştüğünü gümbür gümbür ilân ediyor.

***

Bu durumda o köstebek, artık köstebeklik yapar mı?

Geçmiş ola.

Yaptığı kadarında bile iz bırakmaz.

Hiçbir açık vermez.

Genelkurmay, suikast gibi vahim bir iddiayı çürütmek isterken, kendine ait bir sır vermiş, belki suçüstü yakalayacağı personelini büyük ihtimalle elinden kaçırmıştır.

Eğer kaçırmadıysa köstebek ne olmuştur?

***

O kadarını öğrenmesek de olur.

Ama tek merakım, köstebeğin rütbesi nedir acaba?

Peşine bir Binbaşı bir Albay taktıklarına göre, herhalde genç bir teğmen değil bu köstebek.

Son bir nokta daha:

Takip edenlerde silah yok, dinleme cihazı yok, hiçbir teknik araç-gereç yok. Cep telefonu bile yok.

- E nasıl takip bu?

Sonraa... Bu arkadaşlar hiç not da tutmamışlar.

Neden?

Hafızaları çok mu kuvvetli?

Söylesinler bakalım: Sokağın ismi neydi?