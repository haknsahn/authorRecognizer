Farklı bir zemin
28 Aralık 2009

Her şeyden önce...

Dokunulmazlığı sen benim kim olduğumu biliyor musun’a dönüştürdükleri için kaldırmak lâzım.

Fakat hayır.

Sadece akçeli davalara karşı bir zırh zannediyorlar dokunulmazlığı.

Halbuki, ona güvenerek trafik polisine kafa tutuyorlar, dokunulmazlığa sığınarak kanunsuz yürüyüşe katılıyorlar, bazen kebapçıda tavana kurşun sıkıyorlar, bazen çatıya kaçak kat çıkıyorlar.

İşte bunlar için kalkması lâzım dokunulmazlığın... Ya da sınırlandırılması lâzım.

***

Türkiye 10 yıl önceki, 20 yıl önceki Türkiye değil.

Bunca ezber bozulurken, bunca tabu yıkılırken birilerinin hâlâ imtiyazlı sayılması adalet kavramı’nı zedelemekte rejimi delmektedir.

Artık Askeri Karargah’ın bile gece yarısı basılıp kozmik arama yapılabildiği şu Türkiye’de herkes gişedeki kuyruğa girip sırasını bekleyecektir.

İltimas yok.

Sen benim kim olduğumu biliyor musun devri bitmiştir.

Mesela Ergenekon tutukluları orada sağlıklarını kaybederlerken, turp gibi adamlar hastanelerde saklanamazlar.

İnşallah hepsi aklanır, inşallah hepsi tahliye olur. O başka.

Ben eşitlik’ten bahsediyorum.