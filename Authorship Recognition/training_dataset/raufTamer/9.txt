Bir yanlışlık var
23 Aralık 2009

Sizi bilmem.

Ben inanmıyorum.

Suikast girişimine değil, girişimcilerin Subay olduğuna inanmıyorum.

Öyle Subay mı olur?

Suikast yapmayı bile beceremiyor.

Beceremediği gibi, şüphe uyandırıp hemen yakalanıyor. Daha da komiği, iki kelimelik adresi ezberleyememiş, kağıda yazmış... Krokiyle birlikte.

Onu da muhafaza edemiyor, kağıdı yutmak istiyor.

Hayır. Onu da beceremiyor. Gırtlağına yapışıp çıkartıyorlar kağıdı.

- Böyle Subay mı olur?

Asla. Türk Subayı böyle olmaz. İnanmıyorum.

*** 

Bunlar olsa olsa, kendine Subay süsü veren acemi bombacılar olsa gerek.

Bazısı, toprağa gömdüğü mühimmatın haritasıyla yakalanıyor. Yahu haritaya ne gerek? Nereye ne gömdüğünü insan aklında tutamaz mı?

Bazısı, bilgisayarındaki plan ve projelerle yakalanıyor.Bazısı da güya sır derecesinde gizli notlarını ortada bırakmış. Hepsi bakkalda satılıyor.

- Böyle Subay mı olur?

Hayır. İnanmıyorum.

***

Beri tarafta, emekli bir çavuş, hastane basıyor. Kıskıvrak yakalanınca da oraya buraya ateş açıyor. Beni Albay gönderdi diye avaz avaz bağırıyor.

Hangi Albay?

Niçin gönderdi?

Kime gönderdi?

Yahu bunlar söylenir mi? Öyle bile olsa, söylenir mi?

İnanmıyorum.

Böyle asker olur mu?

Türk Askeri bu mu? Asla.

Mutlaka bir yanlışlık var.

Ya da okuduğum, dinlediğim haberlerin tümü yalan.

***

Örnekleri çoğaltabilirim.

Ama gerek yok.

Benim Binbaşım, Albayım, Onbaşım, Çavuşum, bir iş yapacaksa doğru dürüst yapar. Ve de yaptım der.

Ama bunlar kimlerse, hem işi yapamıyor hem de armut gibi yakalanıyor.

- Böyle asker mi olur?

Asla.

İnanmıyorum.