Birikmiş notlar
27 Aralık 2009

Cahili tarif için elifi görse mertek sanır derler.
Futboldan anlamayana topu görse bomba sanır derler.
Eh, tuttuğu yeri altın eden bereketli adamlar olduğu gibi denizi kurutan uğursuzlar da var.
Hep ikilem arasında kalan bu gariban millet, bazen battı balık, bazen de Allah Kerim diyerek can buluyor.
*
Maksat taraf tutmak değil mi?
Mesela... Siz eğer lav silahı diyorsanız ben ona boru demeliyim. Ya da tersi, ben ona boru demişsem siz lav silahı diye iddia etmelisiniz.X
İmza ıslak mı kuru mu, sahte mi gerçek mi? Tutun taraflardan birini, haydi.
Savcı’nın arama emri diye imzaladığı kağıt boş mu dolu mu? Yahu Asparagas bile olsa, Kılıçdaroğlu’nu seviyorsanız yanında durun.
Bülent Arınç’a kızıyorsanız suikast girişimi’ni ciddiye almayın. Köstebek avı’ydı deyip geçin. Ya da tersi... Sahiden köstebek avı’ysa bile siz yine suikast girişimi diye tutturun.
Biz hiçbir zaman gerçeği aramıyoruz ki.
Yeminli inatçılarız biz.
Maksat bölünmek olsun.
*
Bu bakımdan, önümüzdeki seçimleri çok merak ediyorum, çook.
Zira iktidarı tâyinden ziyade, bu sefer Ana Muhalefeti tayin edeceğiz.
Çoğunluğun tahakkümü’nü boşverin. 60 yıldır biliyoruz onu... Bir kerecik de azınlık tahakküm etsin bize... Açılım iyi bir idman oldu. Hak veriyoruz derken imtiyaz vermeyi öğrendik.