Halk Bankası için son çırpınışım...
Daha önce gündeme getirdiğim ve bazı sivil toplum kuruluşlarından ve sizlerden “büyük destek” gördüğüm Halk Bankası’nın satılması konusunu, özelleştirilmesi ile ilgili çalışmaların hızlandığı şu günlerde yeniden gündeme taşımak istiyorum. Tezim gayet açık ve net: Halk Bankası, Türk halkının “malıdır” ve “Bir kısmını halka arz edelim, borsada fiyata basalım kalanını da blok satarak, ucuza kontrolü devredelim” oyunu ile “elimizden” alınmak üzeredir. Peki izlenen yöntemde sakınca nerede? Neresi beni rahatsız ediyor?

Yöntem çok açık ve basit: Bildiğiniz gibi halka arz yapıldı. Bu işlem sonrası aslında yabancıların istediği oldu. Tamamını blok olarak almaktan kurtuldular, aynı zamanda piyasada fiyata basarak ve belirleyerek “Değeri budur” deme şansını elde ettiler. Artık sadece kontrol hissesini alarak geri kalanı halka taşıtıp, ceplerinden fazla para çıkmadan bankayı kontrol edecekler. Bu noktada aklınıza şu soru gelebilir: Ben Halk Bankası’na neden bu kadar taktım? Nedir bu kadar önemli olan? Ben de bu soruyu soranlara şunu sormak istiyorum; Halk Bankası “gerçeğini” detayları ile net olarak biliyor musunuz? İşte “Halk Bankası gerçeği”:

* Kuruluşunun temelinde Atatürk’ün küçük esnafa ve büyük sanayi erbabına muhtaç oldukları kredileri kolayca, ucuza verecek bir teşekkül vücuda getirmek fikri vardı. Bu gerçek ışığında 1933’te çıkarılan 2284 sayılı kanunla kuruluş süreci başladı.

* Sistemde küçük kredi sorununu merkezden yönetecek bir Halk Bankası’nın ve bu bankanın uygun gördüğü yerlerde asli fonksiyonu üstlenecek olan halk sandıklarının kurulması öngörüldü. Hemen soralım: Halkbank’ın blok olarak özellikle yabancı bir bankaya satılması yukarıda tarif edilen ruha uygun mu?

* Bankaya 1992’de bütün aktif ve pasifleriyle Türkiye Öğretmenler Bankası borç, alacak, mevduat ve taahhütleriyle 1993’te Sümerbank ve 1998’de Etibank devredildi.

* Emlak Bankası faaliyetlerini yürütemediği gerekçesiyle Ziraat Bankası’na devredildi, Kasım 2001’de Emlak’ın 96 şubesi, personeli ve bilançosuyla Halk Bankası’na devredildi.

* 2004’te Pamukbank, Halkbank’a devredildi, devir işlemleri Kasım 2004’te tamamlandı.

* 2001 krizinin ardından finansal yeniden yapılandırmaya tabi tutulan bankada 5.5 yılda krediler % 679, özkaynaklar yüzde % 234 arttı.

* 2001’de 1 milyar 174 milyon YTL olan bankanın toplam kredileri, 2006 Temmuz sonunda 9 milyar 142 milyon YTL’ye çıktı.

* Bankanın 943 milyon YTL düzeyindeki özkaynakları 3 milyar 148 milyon YTL’ye yükseldi. 15 milyar 349 milyon YTL olan toplam aktifler 31 milyar 784 milyon YTL’ye çıkarken, buradaki artış % 107 olarak ölçüldü.

* Toplam mevduat artışı ise % 149 olarak hesaplanırken, bankanın mevduatı 10 milyar 238 milyon YTL’den 25.5 milyar YTL’ye çıktı...

* 555 şube ve 6.4 milyon müşterisi ile şube ağı açısında Türkiye’nin dördüncü büyük bankası unvanına sahip bankanın, özellikle küçük ve orta boy işletmeler (KOBİ) ve esnaf kredilerinde uzmanlığı bulunuyor.

Sonuç: Bu konuyu ikince kez gündeme getirmem, bu satıştan daha doğrusu “böyle bir değerin” kontrolünün “yok pahasına” elimizden çıkmasından duyduğum üzüntüden. Sizden ricam ne olur; bu konuya eğilin, destek verin. Halk Bankası diğer bankalar gibi değerlendirilemez. Bu bankanın içinde Türk ekonomisinin DNA’sı var ve bu banka hepimizin. Hep birlikte malımıza sahip çıkalım. Hem “Bizim olan bizim kalsın” hem de banka amacına uygun işlemeye ve küçük esnafın kalbi olmaya devam etsin.