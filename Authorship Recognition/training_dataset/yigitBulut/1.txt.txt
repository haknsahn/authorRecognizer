1 dolar 1 YTL olur mu?
Bu başlığı 16 Temmuz 2007 tarihinde bu köşenin “ilk yazısı” olarak sizlerle paylaşmış ve “1.30’ların altında 
kalınamaz” dendiği bir ortamda; “dolar kurunun 1.1 seviyesini görebileceğini” net olarak sizlere aktarmıştım.

O dönemde “doların teknik analizi mi olur! Kur daha fazla asla düşemez” gibi başlıklar altında çok eleştiri 
almıştım. Geldiğimiz noktada; o gün “beni eleştirenler” şimdi “dolar 1 YTL’nin altına gider” tezini ortaya 
atmaya başladılar.

Sevgili dostlar, son günlerde okuduğum “dolar 1 YTL’nin bile altına gider” açıklamalarına “zamanında dolar 
1.1 YTL olur” diyen kişi olarak şimdi “karşı çıkıyorum” ve “dünya genelinde küresel bozulmanın öne çıktığı 
bir yapı” içinde “bunun bilerek” ve “belli bir amaç uğruna” pompalandığının “altını çizmek” istiyorum.

Nedenlerine geleceğim ama ilk etapta “o günkü yazıma dönmek” ve bazı noktaların altını çizdikten sonra senteze 
varmak istiyorum.

Temmuz 2007’de ne paylaşmıştık?

...Küresel likidite daha da azarsa, euro/dolar paritesi 1.40’ı geçerse, seçim sonuçlarından büyük bir sürpriz 
çıkmazsa ve petrol fiyatı artmaya devam ederse, dolar için 1.1 ve hatta 1 YTL bölgelerini sorgulayabiliriz... 
Detaylara gelince;

1- Türkiye’de değerlenen YTL “kendimize özgü” gerçeklerimizden kaynaklanmıyor. 2001 sonrası ortaya çıkan “yüksek 
petrol fiyatı” ve ürettiği “likidite” ile birlikte dünya üzerinde “marjinal bir para akışı” oluşuyor.

2- Makro gerçeklerin bozuk olmasından yola çıkarak “finansal sonuçları” değerlendirerek “kur neden patlamıyor” 
diyenler son 5 yıldır sonuç alamıyorlar. Yukarıda tarif ettiğim dünya sistemindeki 2001 sonrası başlayan “siyasal 
anomali” bitmediği sürece de “gerçekler” ile “sonuçlar” ayrışmaya devam edecekler. Aynı mantık euro-dolar ve petrol 
içinde geçerli. Arkasında bir paraya güç katan “ordu, tek devlet, tek merkez bankası” gibi unsurları olmayan 
birleşemeyen Avrupa’nın ” “euro”su neden 1.40’a koşuyor? Petrol neden 100 dolar yoluna girdi?

3- En önemli soru: 1,25’in aşağı geçilmesi için ne olması gerekir? Dünya genelince 2003 sonrası ortaya çıkan 
denklem devam eder, petrol fiyatları girdiği yeni yolda 100 dolara doğru ilerler, euro-dolar 1.40 direncini 
aşar, küresel likidite “azarsa”; Türk finans piyasalarında “marjinal fayda” sağlayacak seçim sonuçlarının oluştuğu 
bir ortamda; 1.25 altında 1.1 ve 1 bölgelerini sorgulayabiliriz... Sevgili dostlar, 2007 Temmuz’da 
paylaştıklarımızdan bir özeti paylaştıktan sonra gelelim bugüne...

Yukarıdaki tez ile “şimdi savunduğum” 1.1-1.18 artık dip tezi arasında fark var mı?

Hatırlarsanız; 2007 Kasım ayında “yüksek petrol fiyatının dünya piyasalarına marjinal fayda sağladığı yapının 
bittiğini” yine tez olarak paylaşmış “ve petrol fiyatı yüksek kalsa dahi piyasalara olumlu etkisi olmayacak” 
noktasının altını çizmiştim...

Bu tezleri bir araya koyunca ve “yukarıdaki detayları” analiz edince sonuç çok açık; sistem bozulmasaydı ve 2007 
Kasım ayında oluşan petrol fiyatının piyasalara yarar sağlama durumu devam etseydi, dolar kurunda “düşüş trendini” 
sorgulayabilirdik...

Bu olmadığı için ve özellikle “son 5 yıldır genleşen yapı, yataylaşma-büzüşme sürecine” girdiği için “içeride de 
dolar kurunda hayale varan düşüşleri sorgulamak” doğru değil...

Sonuç: 2001 sonrası ortaya çıkan yapıda özellikle 2003 sonrasında, “yüksek petrol fiyatına dayanan ve sistemin 
genleşmesini sağlayan dinamik” , 2007 Kasım ayında “sona erdi” . Şimdi dünya piyasalarında “büzüşme-çöküş” dönemi 
başladı ve FED kararları ile “yapı olumlu” tutulmaya çalışılıyor. Böyle bir yapı içinde “kısa vadede 1 YTL’nin 
altını değil” , dip olarak “1.1-1.8 bölgesini” sorgulamalıyız...

Son söz: Dolar 1 YTL altına düşer “havasının yayılmasının” altında bana göre “Türk Halkına uzun süredir taşıtılan 
dolarları sattırma” arzusu var. Unutmayın; sıcak para ne kadar düşük seviyeden, sattığı doları geri alırsa, karı o 
kadar artar! 