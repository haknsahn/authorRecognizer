 İnsanın değeri vücudundaki yağların fiyatı kadar mıdır?
Peru'nun başkenti Lima'da insanları öldürüp yağlarını kozmetik şirketlerine satan bir çetenin üyeleri yakalanmış.
Emniyet Müdürü'nün açıklamasına göre, zanlılardan ikisi sıvı insan yağı dolu şişeler taşırken yakalanmış.
Bir litre insan yağı 15 bin dolara satılabiliyormuş. Kozmetik endüstrisinde insan yağı karaborsası varmış. Özellikle kırışıklıkları gidermede insan yağı çok etkiliymiş.
Yakalanan zanlılar bu iş için beş kişiyi öldürdüklerini itiraf etmişler.
Dehşet verici olduğu kadar iğrenç de olan bu bilgileri, acaba hangi açıdan ele almak gerekir?
Örneğin vücutlarındaki yağların çokluğundan ötürü aynaya bakmaktan utanan insanlar bunları okuduktan sonra, göbeklerinde, bellerinde ve değişik vücut bölgelerinde bir servet taşıdıklarını düşünüp teselli bulacaklar mıdır?
Her tarafından yağlar fışkıran bir kadın sıfır bedenli bir mankenle karşılaştığında ona "Aslında sen beş para etmezsin" diyebilecek midir?

Organ mafyaları yok mu?
Veya yağları alınmak için kendisine "Liposuction" yapılacak kişi, klinikteki doktora "Bana ne kadar ödeme yapacaksınız" diye soracak mıdır bu haberi okuduktan sonra?
Aslında insanın insana yaptıklarını sergilemek konusunda örnek gösterilecek ilk haber değil bu.
"Organ mafyası" haberlerini hep okumakta değil miyiz?
Nazi Almanyası'nın toplama kamplarındaki insanlar üzerinde tıbbi oldukları iddia edilen deneyler yapıldığını, bunların altın dişlerinin sökülüp topluca değerlendirildiğini ve hatta derilerinden masa lambaları veya kitapların ciltlerine kapak yapıldığını bile okumadık mı?
Peru'daki girişimci katillerin itiraf ettikleri cinayetler beş tane... Belki bu sayı sonunda 60 olabilir.
Kamboçya'da Pol Pot'un güdümündeki katliamda iki milyon kişi öldürülmedi mi?
Acaba Şili'deki ve Arjantin'deki cuntalar kaç genci boğazladılar?
Bizim trafik magandalarının işledikleri cinayetlerde her yıl binlerce kişi öldürülmüyor mu?

Hayatın değeri ne kadar?
Saddam'ın attırdığı zehirli gazla Halepçe'de beş bini aşkın Kürt, çoluk çocuk öldürülmemiş miydi?
Kamboçya'da Pol Pot'un güdümündeki katliamda iki milyon kişi öldürülmedi mi?
Amerikan işgali başladığından bu yana Iraklılar bir milyon Iraklıyı katletmediler mi?
Akılları ve vicdanları ihtirasları tarafından yok edilmiş kişiler gücü ellerine geçirdikleri zaman, insan hayatı beş para etmiyor.
Katliamlara, soykırımlara, faili meçhul cinayetlere kurban edilen insan sayıları sadece istatistiklere konu oluyor.
Bir Nazi subayının şu sözleri hâlâ hatırlarda değil mi?
- Bu insanları neden dört duvar arasında tutacaksınız ki? Onları tek bir duvarın önüne dizmek daha ekonomiktir.
İnsan hayatı çok değerlidir ama bazıları bunun farkında değildirler.
Bazıları Perulu katiller gibi vücuttaki yağların fiyatı ile ölçer insan hayatının değerini, bazıları da kendisi gibi düşünmeyen ve olmayan insanların hayatına son verirken Perulu katiller kadar bile hesap yapmaz. 