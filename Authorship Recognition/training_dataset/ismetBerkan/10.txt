Kötümser olmayalım ama...
Başbakan Recep Tayyip Erdoğan yine ekonomik krizle ilgili konuştu. Bu kez suçlamalarını daralttı ama yine de bazılarını suçlamaya devam etti.
Başbakanın uzun konuşmasının bir bölümü şöyleydi: “Üzülerek ifade edeyim ki küresel kriz üzerinden birçok çevrenin birçok şekilde rant elde etme çabası içinde olduğunu müşahede ediyoruz. Bu olağanüstü hassas şartlardan menfaat umanlar, topluma moralsizlik, karamsarlık pompalayarak bu süreçten kazançlı çıkmaya çalışıyor. Oysa Türkiye hem o eski sağlıksız ekonomik yapıyı hem de yıllar yılı çözüm yerine sürekli sorun üreten köhne zihniyetleri bir daha geri dönmemek üzere geride bırakmıştır.”
‘Topluma moralsizlik, karamsarlık pompalayanlar’ arasında acaba Radikal gazetesi de var mı? Son birkaç gündür, krizden ötürü medyayı ‘kötümserlik yaymak’la suçlayan kimi köşe yazarları oldu. Başbakan da aynı çizgide konuşunca, küresel ekonomik krize birinci sayfasında en fazla yer veren gazetenin yöneticisi olarak ben de kendime pay çıkarıp çıkarmamayı düşündüm elbette.
***
Mesele biraz şuradan çıkıyor: Türkiye’de hükümet, küresel krizin bize olası etkilerini yönetiyor mu, yönetemiyor mu?
Yakın zamana kadar benim izlenimim krizin küçümsendiği ve kriz yönetiminin yapılmadığı yönündeydi. Hatta en az iki yazıda, Başbakan Recep Tayyip Erdoğan’a kriz konusunda kapsamlı bir bilgi sunulmamış olma olasılığını da dile getirdim.
Gerek Başbakan gerekse diğer ekonomi bakanları başından itibaren krizin Türkiye’yi etkilemeyeceğini, teğet geçeceğini, etkisinin sınırlı olacağını vs. söylediler. 
Nitekim Başbakan hâlâ krizin etkilerinin sınırlı olacağını söylemeye devam ediyor.
***
Ekonomik kriz, durgunluk, kredi daralması gibi şeyleri konuşuyoruz, kömür yardımı ya da türban değil.
Bu ekonomik konularda Başbakan, karşısındaki insanların da gerek rakamları ve gerekse konuları en az kendisi kadar bildiğini varsaymalı. Anadolu’nun herhangi bir yerinde meydan mitingini dolduran kalabalık o kadar bilgili olmayabilir ama ekonomi konuştuğunda Başbakanın da bakanların da çok daha bilgili bir gruba hitab ettiklerini bilmeleri gerekir.
Dinleyici ve tartışmacı grubu yeterince bilgili olduğu için de, konuşan kişinin, karşısındakilerin zekâsına ve bilgisine hakaret etmemesi gerekir. Boş laf veya propaganda amaçlı konuşmalar bu kamuoyuna hiçbir şey ifade etmez çünkü.
***
Topluma moral vermek veya moral bozmamaya çalışmak başka şey, insanların zekâsına ve bilgisine hakaret eder gibi ‘Kriz bizi teğet geçecek’ demek başka şey.
Önce ‘Kriz bizi teğet geçer’ deyip hemen bir gün sonra ‘Bankalar kredileri geri çağırmasın yoksa külahları değişiriz’ diye tehditkâr bir üslup kullanmak, açıkça kendisiyle çelişkiye düşmektir. Madem kriz teğet geçiyor, bankalar neden kredileri geri çağırsın, madem teğet geçiyor ekim ayında İş-Kur’un kapısına dayanan ilave 50 bin kişi orada ne yapıyor, madem teğet geçiyor elektrik tüketimi neden düşüyor, madem teğet geçiyor dolar neden 1.60 oldu?
Tabii kimsenin moralini bozmayalım ama bunu gerçekleri saklayarak veya kendi temennilerimizi gerçek yerine koyarak yapamayız.
Toplumun ve belki ondan da önce piyasanın moralini düzeltmenin yolu, dünyada ne olduğunu kavradığını, Türkiye’ye olası etkilerini doğru dürüst hesapladığını ve bütün bunları göğüslemek için de ilgilileri ikna edecek bir planı olduğunu göstermektir.
Gerçekleri saklayarak veya gerçeklerden kaçarak kriz yönetilmez tam tersine derinleştirilir.