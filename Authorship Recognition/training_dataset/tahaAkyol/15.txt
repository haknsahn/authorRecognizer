Bu hafta karar yok

ANAYASA Mahkemesi, DTP hakkındaki kararını bu hafta verir mi? Hayır, hiç sanmıyorum. Çünkü hem dosya kabarık hem Anayasa Mahkemesi kılı kırk yarıyor.
Mahkeme, DTP’nin kapatılması için savcının sunduğu 141 tane delili teker teker inceliyor. Bu delilleri birkaç grupta toplamak mümkün:
-  DTP’lilerin kürsülerde, kongrelerde yaptığı konuşmaların CD’leri... Savcı normal olarak bunların içinden birkaç cümle, birkaç paragraf almış. Mahkeme üyeleri, bütün CD’leri baştan sona izliyor. Çünkü hukuki bakımdan bir metnin içinden birkaç cümle almak yetmez, metnin bütününe bakmak gerekir.
-  Bazı deliller DTP’nin bildirileri... Bunların ‘asıl metin’ olup olmadığına bakılıyor.
-  Delillerin bir kısmı ise bazı DTP’liler hakkında devam eden ceza mahkemesi dosyaları, gazete ve internet sitelerinde çıkmış haber ve yayınlar... Mahkeme heyeti bu delilleri de teker teker ele alıyor, önce “delil niteliğinde” olup olmadığına dair ‘usul kararları’ veriyor.
Özetle, Anayasa Mahkemesi delillerin geçerliği konusunda bir ceza mahkemesi gibi davranıyor, “kesin delil” arıyor.
Delillerle ilgili bu inceleme bitecek, ondan sonra “esas”ı görüşecekler, kapatma halinde 219 kişiden hangilerine yasak gelecek ona karar verecekler...
Bu hafta bitmez bu iş.

Öyle bir karar ki...
Kılı kırk yaran Anayasa Mahkemesi’nin kararında mesela Danıştay’ın çeşitli kararlarında gördüğümüz “Dolaylı da olsa aykırıdır” gibi deyimleri göreceğimizi hiç sanmıyorum. Çünkü “dolaylı da olsa” dediğinizde hukuki kesinliği aşmış, siyasi ve ideolojik yorum yapmış olursunuz.
DTP hakkındaki süreç elbette hukukidir fakat konusu siyasidir ve önemli siyasi sonuçlar doğuracaktır. Onun için kararın hukuki bakımdan son derece güçlü olması gerekir.
Dışarıdan ciddi bir hukukçu kararı okuduğunda, kaliteli, özenli, evrensel hukuka uygun bir karar olduğunu kabul etmelidir.
Kapatma kararı çıkarsa bu hukuken o kadar güçlü olmalıdır ki, PKK ve yan kuruluşlarının “Bize demokraside yer vermiyorlar” diye yapacakları propaganda havada kalmalıdır.
Hatta kararı okuyanlar PKK’nın “terör stratejisi”ni siyasi alana taşıdığını görmelidir.
Ya da kapatma dışında bir karar çıkacaksa, karar yine aynı şekilde hukuken çok güçlü olmalıdır, yine siyasi istismarlara meydan vermemek için.

Evrensel hukuk ne diyor?
Hukuk karşısında DTP’nin durumunun fevkalade zor olduğu kesin bir gerçektir. Bask bölgesinin Batasuna ve Herri Batasuna adlı etnik partilerinin kapatılmasını onaylayan AİHM, 30 Haziran 2009 tarihli kararında, özetle şu gerekçelere dayanmıştır:
-  Bu partiler terör örgütü ETA’nın terörist stratejisinin araçlarıydı.
-  Kapatma kararı uluslararası toplumun terörü suçlama iradesine uygundur.
-  Bu partiler, toplumsal çatışma iklimini teşvik ederek ETA’nın terör stratejisine destek vermişlerdir.
-  Terörle ilişkisi açıkça bilinen kişilileri yücelten propagandalar yapmıştır...
Evrensel hukukun kurallarıdır bunlar!
DTP’liler terörün aleti değil de hukukun ‘süje’si olmak istiyorlarsa bu ilkelere dikkat etmelidirler.
Demokrasinin bir işlevi de zamanla bu refleksin gelişmesine imkân vermektir.
Anayasa Mahkemesi’nin “DTP’nin terörle ilgisi yok!” demesi mümkün mü?! Ülke için hayırlı olan, yeni bir içtihatla, DTP’nin ileride alacağı Hazine yardımının kesilmesi olacağını düşünüyorum.