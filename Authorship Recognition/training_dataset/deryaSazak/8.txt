Minare yasağı
İsviçre’de minareye “hayır” diyen referandum sonuçları Avrupa kimliği, İslam ve modernite kavramlarının yeniden tartışılmasına yol açtı. Çalışmalarını Fransa’da sürdüren Prof. Nilüfer Göle Avrupa’da yükselen İslam karşıtlığını Türkiye’de bu yıl çıkan, “İç İçe Girişler: İslam ve Avrupa” kitabında anlatmıştı. Kitabın kapağı da, İsviçre’deki referandum kampanyasını çağrıştıracak biçimde “Camiye Hayır” afişini de içeriyordu. Göle, İslamın kamusal alandaki görünürlüğünü kadın hareketi üzerinden inceleyen Türkiye araştırmalarında olduğu gibi, İslam ve modernitenin Avrupa’daki karşılaşmasına da iyimser bakıyor, “Cazibe ve Kargaşa”nın bir arada yaşayan kültürlerin dönüşümüne yol açacağına inanıyor.
Göle’nin saptaması şöyle: “Bugün İslam, bir inanç sistemi olmanın ötesinde, Avrupa’daki modern mekân ve tecrübeler içinde bulunan Müslümanlar açısından bir kimlik referansıdır, kültürel ve siyasal bir referanstır. İslam toplumsal bir hareket haline geliyor, harekete geçiyor, yani dönüşüme uğruyor. Ancak İslamın siyasallaşması ve toplumsallaşması, dinsel referanslardan ve kişisel pratiklerden de bağımsız değil. İslam söylemsel ve performatif bir yorumun öznesi oluyor ve bu hem kişisel, hem kolektif düzlemde gerçekleşiyor.”
İslam kamusal alanda görünür oldukça Avrupa’daki rahatsızlık da artıyor. Nilüfer Göle, başörtüsünden, cami inşa edilmesine uzanan tartışmalara iyimser bir yorum getiriyor: “Gündelik yaşama ait olan her şey Müslüman öznenin tanımında önem taşır.
İslam bugün bir ideolojiye indirgenemez: Eğer İslamcılık militanların elindeki katı bir yapıya işaret ediyorsa, İslamı tanımlamaya yetmez. Avrupa’daki uygulamalarda giderek daha içselleştirilmiş, kişiselleştirilmiş bir İslamın gelişmekte olduğu anlaşılmaktadır. Üniversiteler, siyasal yaşam veya kent ortamı gibi modernite alanlarında gelişmeye başlamış bu tutumlar bence modernitenin sahiplenilişini ve ona yönelik eleştirileri yansıtmaktadır. Bu tutumlar, tevazu ve edep sınırlarına yönelik bir hatırlatma içermeleri bakımından, öncelikle neoliberal özne tanımına karşı direnişin taşıyıcısıdırlar. Bu nedenle İslamın kamusal alandaki her tezahürü aynı zamanda özel alanın, yasağın, gizlinin, kutsalın da hatırlatılmasıdır.”
Göle’ye göre, Avrupa’nın ve Batı’nın asıl özelliği, “öteki”yle, yabancıyla ilişki kurma konusunda gösterdiği, “demokrasi” diye adlandırılan becerisidir. Avrupa alanının dinsel kaygılarla dışarıya kapatılması halinde, “Avrupa’nın ne anlamı kalır?” diye soruyor Göle.
İsviçre’nin referandumla hak ve özgürlükleri oylatması, “minareyi yasaklaması” Avrupa kimliğinin yeniden sorgulanmasına neden oluyor. Irkçı Avrupa’ya, “medeniyetler çatışması”na dönüş yolu mu açılıyor?!