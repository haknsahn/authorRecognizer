Devlet projesi
Anayasa Mahkemesi’nin DTP’yi kapatmasıyla ‘demokratik açılım’ın ağır bir darbe yediği, PKK’yı dağdan indirme, silahsızlandırma projesinin en azından seçimlere dek hayata geçmeyeceği ortadadır.
Hükümet, Kürt sorununun radikal adımlarla çözümünde yalnız kaldı.
PKK da Tokat-Reşadiye’deki son saldırısıyla, ‘barışçı’ bir çözüme hazır olmadığını gösterdi.
Kapatılan DTP’nin yasaklı milletvekillerinden Aysel Tuğluk, Diyarbakır’da Anayasa Mahkemesi kararını eleştirirken, ‘Öcalan’ın muhatap alınmasını isteyen’ demeçlerinden ötürü cezalandırıldıklarını söylemiş.
Bağımsız milletvekillerinin bu aşamada Ufuk Uras’ın da katılımıyla Meclis’te yeni bir grup kurma hazırlığında olmadıkları açıklandı. ‘Sine-i millet’e dönme ya da ‘ara seçim’e gitme düşüncesi baskın gözüküyor.
AKP süreci bundan böyle ‘tek başına’ götüremez!
İzmir’de başlayan, Güneydoğu’da, ‘Kürt intifadası’na dönüşen, İstanbul-Taksim’de esnaf tepkisiyle devam eden gösterilerin toplumsal bir çatışmaya dönüşmesinin engellenmesi ve gerilimin düşürülmesi açısından da, ‘milli birlik ve kardeşlik projesi’ denilen politikanın Başbakan’ın deyimiyle ‘sil baştan’ yapılması gerekiyor.
Hükümet, ‘demokratik açılım projesi’ni başlatırken, bunun bir ‘devlet projesi’ olduğunu öne sürmüştü.
Oysa, Türkiye’de ‘devlet’i oluşturan kurumlar, asker ve sivil bürokrasi ve muhalefet en baştan bu ‘proje’ye karşı çıktılar.
Ağustos MGK’sını anımsayalım; Çankaya’da Cumhurbaşkanı Gül’ün başkanlığındaki toplantıda ‘demokratik açılım’ gündeme gelmiş ve ‘çalışmaların devamı’na karar verilmişti. Ana muhalefet lideri Deniz Baykal, ertesi gün çok sert bir çıkış yaparak, Genelkurmay’ı bu sürecin neresinde olduğunu açıklamaya çağırdı. Başbuğ ertesi gün askerin ‘kırmızı çizgileri’ni açıkladı.
Projenin koordinatörü İçişleri Bakanı Atalay, Genelkurmay’ın tepkisi üzerine ‘demokratik açılım’ın anayasa değişikliği içermediğini, Kürtçe eğitimi önermediğini, PKK’ya af gibi bir niyet olmadığını açıklamak zorunda kaldı.
CHP ve MHP’nin de karşı çıkmasıyla siyasi destek azaldı.
Açılımın, ‘devlet projesi’ olmadığının son kanıtı Anayasa Mahkemesi kararı oldu.
Devlet en iyi bildiği şeyi yaptı ve DTP’yi kapattı. Böylece ‘devlet projesi’ iddiası bütünüyle çöktü.
Başbakan Yardımcısı Cemil Çiçek’in mahkemeden henüz karar çıkmadan, ETA-Batasuna’yı örnek gösteren sözleri de ‘devlet’in projenin neresinde olduğunu gösteriyordu.
Hükümetin ‘devlet projesi’ söyleminin hiçbir inandırıcılığı kalmamıştır. Bu gereksiz ‘retorik’ yerine, ‘açılım’ anayasa değişikliğini de gerçekleştirecek güçte yeni parlamentoya bırakılmalıdır.
2010’da bir erken seçim olasılığı da gözetilerek ağırlık ekonomiye ve işsizliğin çözümüne verilmelidir.
Afganistan’a asker göndermeye hazırlanan Obama da aynı şeyi yapıyor!