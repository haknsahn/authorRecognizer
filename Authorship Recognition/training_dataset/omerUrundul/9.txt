Dzeko markaja takılınca
Lizbon'da dolu statta, çok güzel bir atmosferde zevkli ve çekişmeli Play-off maçı izledik. Grupta sıkıntılar yaşayıp son anda ikincilik şansını elde eden Portekiz, eline geçirdiği şansı kaçırmamak için seyircisiyle de bütünleşerek maça hırslı ve tempolu başladı. İlk 15 dakika Bosna Hersek hücuma çıkamasa da rakibinin temposunu düşürerek geride de iyi yerleşerek oyunu istediği gibi götürdü.
Ancak daha sonra Portekiz kontrolü ele aldı. Kaliteli orta sahası ve etkili iki kanat oyuncusuyla rakibinin üstene arka arkaya tehlikeli biçimde gitmeye başladı. Bu temposu ve baskısı sonunda da beklediği golü buldu. Ancak devrenin son 10 dakikasında Bosna Hersek'in tehlikeli atakları ve iki net pozisyonu vardı. Ama ilk yarıda sonuç değişmedi. 
Portekiz, Bosna'nın ilk devrenin son bölümündeki tehlikeli ataklarını ve skor avantajını da göz önüne alarak, ikinci yarıda kontrollü oynadı ve savunmasına özen gösterdi. Bosna bütün isteğine rağmen pozisyon bulamazken, Portekiz süratli ataklarla gol aradı. Ama ikinci golü bulamadı. Bosna'nın hücum gücünün kısır kalmasındaki en büyük etkenlerden biri de önemli silahı Dzeko'nun deneyimli Carvalho'nun markajı altında pasif kalmasıydı. Dzeko sol çizgiye de geldi ama burada da randıman veremedi.
Düğüm rövanşta çözülecek. Tabii ki Portekiz avantajlı. Aslında işi garanti altına alacak skoru bulabilirlerdi. Ama önemli kenar adamları Nani ve Simao oyundan düştü.
Maçın kader anı ise ikinci yarıda hiçbir pozisyon bulamayan Bosna'nın son saniyelerdeki kaçırdığı goldü.