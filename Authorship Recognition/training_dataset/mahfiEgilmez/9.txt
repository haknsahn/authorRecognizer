Büyüme iyi görünmüyor

Geçen hafta içinde açıklanan sanayi üretimi büyüme oranlarıyla birlikte 2006 yılına ilişkin dördüncü çeyrek ve dolayısıyla yıllık büyüme beklentileri oldukça bulanık bir görünüm aldı. 2006 yılının toplam sanayi üretim endeksi ortalaması 138 ile geçen iki yılın üzerinde tamamlandı. Dördüncü çeyrek de 141'lik bir ortalamayla yine önceki iki yılın önünde. Buna karşılık aylık sanayi üretim endeksi değişimi yıl ortalaması yüzde 6 olurken 2005'in (yüzde 5.6) üzerinde ama 2004'ün (yüzde 10) oldukça gerisinde kaldı. Yıl böyle olmakla birlikte son çeyrekte farklı bir görünüm var. 2006 yılının son çeyreğinde aylık sanayi üretim endeksi ortalaması yüzde 5.6 çıktı. Bu oran 2005 için yüzde 8.5, 2004 için yüzde 4.5 idi. İmalat sanayi üretim endeksi de benzer bir görünüm çiziyor. 2006 yılında imalat sanayi üretim endeksi ortalama yüzde 5.7 artarak 2005'in (yüzde 5.1) üzerinde ama 2004'ün (yüzde 10.7) oldukça gerisinde kalmış bulunuyor. Son çeyrekteki durum biraz farklı. İmalat sanayi üretim endeksi 2006 yılının son çeyreğinde 2005'e göre düşük, ama 2004'e göre yüksek gerçekleşmiş bulunuyor.
Sanayi büyümesi için baktığımız bir başka gösterge imalat sanayisinde kapasite kullanımı oranı. 2006 yılında bu oran ortalama yüzde 81 olmuş. 2005'de yüzde 80, 2004'te ise yüzde 82 idi. Demek ki imalat sanayisi 2006 yılında aşağı yukarı önceki iki yıldaki kapasiteyle çalışmış. 2006 yılının son çeyreğinde yüzde 82.3 ortalama kapasite kullanımına çıkmış olan imalat sanayisinin bu oranı da yine önceki iki yılın oranlarına çok yakın bir yerde bulunuyor.
Sanayi üretimine ilişkin bu oranları ele alıp baktığımızda sanki dördüncü çeyreğe ilişkin ekonomik büyümenin de yüzde 5 ile 6 arasında bir yerde çıkacağını söylemek mümkün gibi görünüyor. Buna karşılık sanayi kesiminin toplam GSYİH'daki yerinin yüzde 30 dolayında olduğunu dikkate aldığımızda ve diğer kesimlere, yani tarım ve hizmetler kesimlerine ilişkin verilerin de çok olumlu bir görünüm taşımadığını göz önünde bulundurduğumuzda bunu söylemenin mümkün olmadığını düşünüyoruz. Tarım kesiminde havaların yağışsız gitmesinin yarattığı bir üretim düşüşü söz konusu. Her ne kadar Anadolu'da gecikmiş yağışlar bu olumsuz gidişe bir miktar olumlu katkı yaratmış olsa da Trakya'da durum öyle değil. Dolayısıyla tarım üretiminde önemli bir düşme bekleniyor. Tarım kesiminin GSYİH'daki payının yüzde 10'lara düşmüş olması buradan kaynaklanacak olumsuzlukları önemsiz görmemize yol açmamalı. Çünkü tarımın sanayiye ve ticarete katkısı çok fazla. Öte yandan GSYİH'nın yüzde 60'larla en büyük payını oluşturan hizmetler kesimi de geçen çeyreklere göre sıkıntılı bir dönem yaşadı. Dış ticaret verileri bunu ortaya koyuyor. İhracatın yanısıra ithalatın da ciddi biçimde gerilemesi önemli ölçüde sürpriz oluşturdu. Türkiye uzun yıllar sonra ilk kez aralık ayında, kasım ayından daha düşük bir dış ticaret hacmiyle karşılaştı. İthalattaki bu düşüş GSYİH'nın önemli bir bileşeni haline gelmiş bulunan ithalat vergilerinde de düşüşü birlikte getirecek.
2006 yılında 2005 yılına göre, kurulan yeni ticari şirket sayısında yüzde 8 artış olurken, kapanan şirket sayısında yüzde 33 oranında artış olmuş bulunuyor. Bu da hizmetler kesimini etkileyecek bir gösterge. 2006 yılında Türkiye'ye gelen yabancı turist sayısında ve yaptıkları harcamada 2005 yılına göre düşüş var. Turistlerin harcamasında önceki yıla göre ortaya çıkan bu düşüş yine hizmetler kesiminin üretiminde de bir düşüş anlamına geliyor.
Bütün bu veriler, eğer TÜİK'in sık sık sanayi üretim endekslerinde yaptığı gibi geçmişe dönük bazı düzeltmeler söz konusu olmazsa, bize 2006 son çeyreğinde büyümenin oldukça düşük çıkacağını gösteriyor. Bu düşüş 2006 yıllık ortalama büyümesini belki çok aşağılara çekmeyecek ama büyümedeki sıkıntıyı 2007'ye de taşıyacak gibi görünüyor.