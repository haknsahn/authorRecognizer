Türkiye IMF'ye ne cevap veriyor?

Salı günkü yazımda IMF'nin Türkiye'ye ne dediğini IMF uzmanlarının verdiği 'concluding statement' dan hareketle özetlemiştim. Bu mektuba Türk yetkililerin ne cevap verdiğini bilmiyoruz. Çünkü toplantı tutanaklarının yayımlanması noktasına kadar ulaşmış bir şeffaflık yok henüz. Ne var ki 2007 yılının ilk verileri IMF'nin dediklerine karşılık bizim açıkça olmasa bile ne cevap vereceğimiz konusundaki ipuçlarını ortaya koyuyor.
2006 yılının aralık ayı dış ticaret ve sanayi üretimi verileri bizi büyüme hızının düşmekte olduğu ve dolayısıyla cari açığın daralma eğilimine girdiği kanısına götürmüştü. Peş peşe yayımlanan 2007 yılına ilişkin ilk veriler bunun pek de öyle olmadığını ortaya koyuyor. Ocak ayında sanayi üretimi yüzde 15 dolayında bir büyüme gösterdi. Gerçi bu hızlı geri dönüşte geçen yılın ocak ayının eksi yüzde 5 dolayında olmasının yarattığı baz etkisi de çok önemli, ama ne olursa olsun sanayi büyümesi çok çarpıcı görünüyor. Demek ki büyümede pek öyle bir hız kesme söz konusu değil. Bu arada TÜİK, sanayi üretimi verilerini geçmişe dönük olarak oldukça ciddi bir biçimde revize etti. Bu revizyon bütün 2006 yılını kapsayacak, yani Ocak 2006'ya geri gidecek kadar yaygın. Üstelik revizyon öyle düşük oranlarda da değil. Bu kadar geriye giden ve bu kadar önemli oranlara çıkabilen revizyonlar bizim, TÜİK'in açıklamalarını esas alarak yaptığımız tahminleri altüst ediyor, hatta anlamsız kılıyor. Bütün bunlardan daha da önemlisi bu kadar büyük revizyonlar TÜİK'in açıkladığı ilk oranları tartışmalı hale getiriyor.
2007 yılının bütçe başlangıcı da ekonominin soğutulması açısından parlak olmadı. Bütçe ocak ayında 6 milyar YTL açık verdi. Geçen yıl ocak ayında 2 milyar YTL fazla vardı ve yıl sonunda toplam bütçe açığı 3.9 milyar YTL idi. Hazine nakit açığı ilk iki ayda 8.1 milyar YTL'lik açığı işaret ediyor. Bu tutar geçen yılın ilk iki ayında 6.4 milyar YTL idi. Yani bütçe ve nakit dengesi geçen yıla göre oldukça disiplinsiz bir görüntüyle yıla başlamış durumda. Sonraki aylarda bunları toparlamak o kadar kolay olmayabilir.
Ocak ayına ilişkin cari açık 2.2 milyar dolar olarak açıklandı. Geçen yılın ocak ayındaki açıkla neredeyse birebir aynı miktardaki cari açık, 12 aylık bazda alındığında 31.7 milyar doları gösteriyor. Burada artış hızında bir durulma gözlense de henüz yavaşlama işareti söz konusu değil.
Bana seçim ekonomisi uygulanıp uygulanmadığını anlamak için nereye bakarsın diye sorulduğunda hiç tereddütsüz söylediğim bir kaç şey vardır. Bunlardan birisi geçici işçilerin kadrolu statüye alınıp alınmadığıdır. Bu
çerçevede 200 bin geçici işçinin sürekli kadroya alınmasına ilişkin düzenlemenin tamamlandığını basından okuduğumda seçim ekonomisi uygulamasının açılış kurdelesinin kesildiğini anlamış oldum. Baktığım bir başka yer de bütçe açığının durumudur. Bütçe ilerledikçe belediyelere aktarılan tutarlara bakarak seçim ekonomisinin ne çapta olduğunu göreceğimizi sanıyorum.
Türkiye'nin uzun yıllar büyüme ortalaması yüzde 5 dolayında. Son yıllarda bu ortalamanın yüzde 7.5'e tırmanmış olması ekonominin hızlı büyümesi açısından katkı sağladı ama cari açık başta olmak üzere riskleri de artırdı. Riskleri denetim altına alabilmek için Türkiye'nin 2007'de yeniden uzun yıllar ortalaması olan yüzde 5'lik büyüme bandına geri dönmesi, yani yumuşak iniş yapması önemli görünüyordu. Ne var ki 2007 yılının ilk verileri bunun böyle olmayacağını, ekonominin ısınmaya devam edeceğinin ipuçlarını sunuyor bize.
Bir aylık verilerden hareketle bu tür yargılara varmak pek doğru olmasa da bu veriler bir eğilimi gösteriyor kuşkusuz. Eğilimden daha da önemlisi IMF ne derse desin 2007 yılı Türkiye açısından kendi dediğini uygulayacağı bir yıl olmaya aday bulunuyor. İkide bir de 'Gerekirse öderiz IMF'ye borcu olur biter' söylemleri bunun kanıtı gibi.