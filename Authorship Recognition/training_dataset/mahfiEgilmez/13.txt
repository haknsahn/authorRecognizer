Ters para ikamesi terse dönerken

Para ikamesi, bir ülkede yaşayanların o ülkenin parasıyla işlem yapmak yerine yabancı parayla işlem yapmaya başlamalarını ifade etmek için kullanılıyor. Bu durum uzun süre enflasyonla yaşamış ya da uzun olmasa da hiperenflasyon yaşamış ekonomilerde görülüyor. Yerli paraya karşı güven kaybı doğunca güçlü yabancı paralar onun yerine ikame ediliyor. Örneğin Türkiye'de 1980 ve 90'lı yıllar boyunca yaşanan yüksek enflasyonun yarattığı ekonomik ortam TL'ye karşı güven kaybına neden olarak ekonomik işlemlerin çoğunun yabancı para ile yapılmasına yol açmıştı. Tasarruf sahipleri birikimlerini yabancı para cinsinden tutmaya yöneldiler. Ağırlıklı olarak önce dolar ve mark sonra da dolar ve avro değer ölçüm birimi ve tasarruf aracı olarak TL yerine ikame edilir oldu.
Ekonomi, enflasyon kısırdöngüsünü kırmayı başarıp bir süre eski döneme göre düşük enflasyonla devam ettikten sonra para ikamesi yerini yavaş yavaş ters para ikamesine bırakıyor. Ters para ikamesi, yerli paraya olan güvenin yeniden kurulduğu ve ekonomik işlemlerde ve tasarruf eyleminde yabancı paranın yerini yeniden yerli paranın almaya başladığı durumu ifade ediyor. Türkiye son dört yıl içinde bu olguyu yaşadı. Yani enflasyondaki düşüş ve beklentilerdeki iyileşme, Türk Lirası'na yeniden değer ölçüm birimi ve tasarruf değerlendirme aracı olma işlevini kazandırdı. Bu eğilim son dört yılda tasarrufların değerlendirilmesindeki ağırlığın Türk Lirası lehine dönmesine yol açtı.
2006 yılının sonbaharında bu eğilimin terse dönmeye başladığına, yani ters para ikamesinin yeniden para ikamesine döndüğüne, işaret eden bir görünüm ortaya çıkmış bulunuyor. Henüz ekonomik işlemlerin yabancı para cinsinden yapılması söz konusu değil ya da en azından geçmişte olduğu kadar dikkati çekecek bir durum yok. Ama tasarrufların değerlendirilmesinde yabancı para cinsinden bir artış görülüyor.
2003 yılında toplam mevduatın yüzde 50'ye yakın bir oranı yabancı para mevduattan oluşuyordu. Yani her 100 liralık mevdutın 50 lirası TL 50 lirası da yabancı para cinsindendi. 2004 yılının sonunda bu oran TL lehine önemli oranda değişmiş her 100 liralık mevduatın 57 lirası TL, mevduata dönüşürken yabancı paraya dönüşen mevduatın miktarı 43 liraya düşmüştü. Bu eğilim 2005 yılında doruk noktasına çıktı ve yabancı para cinsinden tutulan mevduatın oranı yüzde 33'e kadar geriledi. Yani mevduatın üçte ikisi TL, üçte biri de yabancı para cinsinden değerlendirilir oldu. Bu gelişme uzun yıllar sonra Türk Lirası'nın yeniden eski işlevine kesin olarak dönüşü anlamına geliyordu. 2005 boyunca birikimlerini TL yatırım araçlarında değerlendirenler iyi getiriler elde ettiler.
2006 yılı yazından başlayarak ters para ikamesinde önce bir duraklama sonra da gerileme görülmeye başladı. Kasım ayı itibarıyla oran yüzde 38'i işaret ediyor. Yani her 100 YTL tutarındaki tasarrufun 38 YTL'lik bölümü yabancı para cinsinden değerlendirilir olmuş. Yaza girerken yaşanan dalgalanmanın yarattığı etkiler ve son zamanlarda ortaya çıkan dolar aleyhine, avro lehine gelişmelerin de bunda etkisi olduğunu belirtmemiz gerek. Ama tek başına bu gelişmeler bu orandaki terse dönüşü açıklamaya yetmiyor.
YTL mevduata verilen faiz, yabancı para mevduata verilen faizle karşılaştırılamayacak kadar kazançlı olduğuna göre yeniden para ikamesine dönüş eğilimi, insanların ekonomide işlerin eskisi kadar iyi gitmeyeceği ve kurun böyle devam etmeyeceği beklentisini taşıdıklarını gösteriyor. Kanımca önümüzdeki günlerde yüksek faizden vazgeçip anaparayı koruma güdüsü biraz daha artabilir. Çünkü AB ile ilişkilerde tahmin edilenden daha ciddi sıkıntılar ortaya çıkacağı anlaşılıyor. Üstelik cumhurbaşkanlığı seçiminin iyi yönetilemeyeceği de artık genel kabul görmeye başladı. Bu gelişmeler ters para ikamesinin sonuna geldiğimizin göstergesi niteliğinde.