Bir röportaj niye bu kadar bekler 

FENER Rum Patriği'nin sözleri herkesi kızdırdı.
Doğrusu ben kızmadım.
Galiba kızma yetimi yitiriyorum.
O kadar çok kızacak şey var ki, kızmaktan vazgeçiyorum. Patrik Hazretlerinin sözleri de "Kızılacaklar" listemde ilk ona girmeyeceği için kızmadım.
Hatta Patrik'e değil de, Patrik'e laf yetiştirmeye kalkışanlara daha çok kızdım. Bilgisizlikleri için.
Patrik Bartholomeos'un "Türkiye'de kendimizi çarmıha gerilmiş gibi hissediyoruz" dediği röportaj geçen hafta bir Amerikan televizyonunda, CBS'te yer aldı.
Patrik röportajın bir yerinde "Buraları bizim için Kudüs kadar kutsal topraklar. Bazen çarmıha gerilsek de kalmayı tercih ediyoruz" diyor, program sunucusunun "Kendinizi çarmıha gerilmiş gibi mi hissediyorsunuz" sorusuna da "Evet" yanıtını veriyordu.
İşin ilginç tarafı, bu röportajdan haberi dahi olmayan Ajans HABERTÜRK Genel Müdürü Ramazan Kurnaz, aynı gün için Patrik Bartholomeos'tan randevu almıştı ve Patrikhane'ye ziyarete gitmişti.
Ziyaret sırasında bir de röportaj yaptılar.
Patrik, Ramazan Kurnaz'a gündem oluturacak sözler söyledi.
Ramazan Kurnaz Patrik'le röportajını tamamladıktan saatler sonra, CBS'teki röportaj yayınlandı.
Patrik Hazretlerini yeniden arayarak, CBS'teki sözleriyle ilgili bir ek soru yönelttik. Ancak yanıt alamadık.
Benim için ilginç olan işte bu iki röportajın zamanlamasıdır.
Öğrenebildiğimiz kadarıyla CBS televizyonu için Patrik Bartholomeos ile yapılan röportaj bundan yaklaşık 7 ay önce yapılmış.
7 ay boyunca yayınlanmamış saklanmış.
Bir haber "Sıradan bir maksatla" bu kadar saklanmaz.
1 gün 2 gün gündem gereği bekleyebilir ama 7 ay saklanmaz, saklanamaz.
CBS'in Bartholomeos ile yaptığı röportajı 7 ay saklamasının arkasında mutlaka bir gerekçe olmalı.
Bence o gerekçe Obama-Erdoğan görüşmesiydi.
Bu görüşmede Patrikhane'nin üzerinde durduğu bazı sorunların gündeme gelmesi ve çözülmesi bekleniyordu.
Büyük ihtimalle bu gerçekleşmedi. Ya Obama konuyu açmadı, ya Erdoğan açılan konuya girmedi.
Bu görüşmeye kadar Türkiye'nin tepkisini çekmemek için röportajın yayınlanmasını geciktiren Bartholomeos umudu kesince CBS'in düğmesine bastı ve röportaj yayınlandı.
Patrik Hazretleri eşzamanlı olarak da Türkiye'de HABERTÜRK'e önemli mesajlar verdi.
Böylelikle Batı'da "Türkiye'de çile çekiyoruz", Türkiye'de ise "Yunanistan'la olan sorunlarınızı bizim üzerimizden çözmeyin" denmiş oldu.
Patrik Bartholomeos'un ince bir politika yaptığı kesin.
Benim patriğe kızmama nedenime gelince.
Söylediklerinde yeni bir şey yok.
Yıllardır gündeme getirdiği sıkıntıları bir kez daha gündeme getirdi.
Ruhban Okulu konusunda haklı. 1970'lere kadar bu okul açıktı ve Türkiye bölünmedi, parçalanmadı.
Şimdi niye tehlikeli olsun. Bugün Türkiye'nin başında çok daha "Gerçek ve yakın" dertler var.
Beni asıl şaşkınlığa düşüren Patrik'e laf yetiştirme yarışına girenler.
"Her Türk vatandaşı gibi" diye söze girmiyorlar mı, gülüyorum.
Yapmayın beyler. Onlar "Sıradan Türk vatandaşı" değil. "Azınlık"lar.
Altında durdukları şemsiye farklı.

Sürçmediyse Davutoğlu ne yapacak

PATRİK'in sözleri için Dışişleri Bakanı Davutoğlu "Umarım dil sürçmesidir" dedi.
Şimdi merak ettiğim şudur.
Bu bir dil sürçmesi değilse ki, pek dil sürçmesine benzemiyor. Ya da Patrik çıkıp "Yoo, dil sürçmesi falan değil" derse Davutoğlu ne yapmayı planlıyor.
Hani "Umarım"ın altında bir anlam var.
O anlamı merak ediyorum.
Ne yapacak.
Ne planlıyor.
Onunla da ilgili bir planı, daha önce yazılmış bir kitabı var mı?