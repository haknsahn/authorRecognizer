Taş atan sarışınsa problem yok mu yani? 

DÜNÜN fotoğrafı oydu... Sarışın kadından bahsediyorum. İnce askılı bir tişört, üzerine mont, hırka vs... Gösterişli bir kolye, gösterişli yuvarlak küpeler... Hani her yerde rastlayacağınız türden genç bir kadın tipi. İstanbul, Antalya, Bursa, Samsun... Ama o İzmir'deydi. Tabloyu bozan, alışagelmedik bir başka detaydı.
Genç kadının elinde koca bir taş vardı. Evet yanlış okumadınız, koskoca bir taş.
Üstelik haberlere göre birbiri ardına taşları fırlatmış, aynı genç kadın.
Nereye?
DTP konvoyuna...
Ahmet Türk'e...
Akın Birdal'a...
Neden?
Türkiye'yi böldükleri için.
Dün o fotoğrafı görünce hüzünlendim.
Aslında sadece hüzün de değil, hayal kırıklığı, umutsuzluk, hafif bir acı.
Haftalar önce yazmıştım, "İzmir'e neler oluyor" diye...
Öyle garip e-postalar aldım ki, "Biz kendi açılımımızı yapıyoruz, size ne?" diye, hepsini yayınladım, okudunuz.

"Alın türbanlınızı, Kürt'ünüzü başınıza çalın" gibi yazılardan duyduğum şaşkınlığı dile getirdim. Şaşırdığım için de kızanlar oldu. Meslektaşım Alper Görmüş, "Hâlâ şaşıyor musun bütün bu eğilimlerin İzmir'de olmasına?" diye sitem dolu bir e-posta atmıştı örneğin...
Haftalar geçti, İzmir şikâyetleri bitmedi. Etnik kökeni yüzünden alışveriş edilmeyen esnaf, arabasına binilmeyen taksici... Artık aklınıza ne gelirse...
Dün yanındaki arkadaşıyla birlikte taş atan ve avazı çıktığı kadar bağıran genç kadın görüntüsü beni yine irkiltti.
Acaba DTP konvoyunu mu beklemeye gelmişti?
Yoksa Ahmet Türk geçecek diye mi çıkmıştı yola?
Belki de Akın Birdal'dı protesto etmek istediği...
Hiçbiri değil, bilemediniz.
Pazar gezmesindeydi o ve arkadaşları.
Sonra birden konvoyu fark ettiler.
Ne olduysa, ondan sonra oldu. Ellerine, nereden bulduklarını bilemediğim kocaman taşlar, konvoya fırlatmaya başladılar.

Başarılı oldular mı, kimseyi yaraladılar mı bilemem...
Ama İzmir yara aldı.
Sebepsiz cinayet gibi bir şey...
Bir gün pazar gezmesine çıkıyorsunuz, keyfiniz yerindeyken, hiç hoşunuza gitmeyen birileri ortaya çıkıveriyor ve siz kaldırım taşlarını yerden kopartarak bir bir fırlatıyorsunuz sevmediğinize... Bu nasıl bir öfkedir, nasıl bir kin?
Peki sonra ne oldu?
Öfke geçince, pazar gezmelerine devam mı ettiler?
Bu mudur yani?
Hani taş atmak suçtu?
Bize öyle demediniz mi? Gösterilerde sadece taş attığı için 25 yılla yargılanan çocuklar yok mu içeride? "Onlar daha çocuk" diye bas bas bağırmıyor muyuz aylardır?
İzmir Emniyet Müdürü Ercüment Yılmaz, "Karşılıklı iki grubun provokasyonu sonucu, ani gelişen bir olay, çok büyütmemek gerek. Türkiye hassas bir dönemden geçiyor" demiş.
Anlamadığım bir şey var.
Taşı atan çocuksa... Güvenlik güçlerine sallıyorsa... Büyük suç...
Peki taşı atan yetişkinse ve hedefinde milletvekilleri varsa... Suç değil öyle mi?
Pazar günü İzmir'de taş atan kimse gözaltına alınmamış bile.
Ne açılımından bahsediyorsunuz beyler?
Önce ikiyüzlülüğünüzden vazgeçin...
Önce samimi olun.
Önce kafalarınızı kumdan çıkarın, gerçek çağdaş düşünceye sahip olun.
Çağdaş demişken, aman ha yanlış anlaşılmasın...
Kesinlikle İzmir gibi değil.