Hayatınızı hücre boyutu için mi harcadınız yani?

ÖFKELİYİM... Evet, kesinlikle öfkeliyim. Ülkemin geldiği durumu gördükçe daha da öfkeleniyorum. Ne zaman oldu, ne ara üzüntünün, acının yerine öfke geçti bilemiyorum ama... Müthiş tepkiliyim. Çünkü herkes gibi benim de hakkım var.
1- Demokratik açılıma destek verdim... Üstelik hükümetin tüm beceriksizliklerine, Kevin Costner sulandırmalarına, açılımın içinin doldurulmamasına, Habur karşılamalarına izin verilmesine rağmen, yapılması gerekenin bu olduğunu yazdım, söyledim. Hâlâ da öyle düşünüyorum.
2- Siz deyin "Taş atan çocuklar", ben diyeyim sadece çocuklar. Onlar için üzüldüm, onları umursadım, dert ettim, Adalet Çağrıcıları'ndan biri olarak onlar için mücadele ettim. Onlar "Çocuk" diye bağırdık çağırdık, dinletemedik. Bugün hâlâ onlar için mücadelemi sürdürüyorum. Çünkü en büyük tehlikenin, Kürt ya da Türk çocuklar üzerinden oynanan oyun olduğuna inanıyorum.
3- "Kürt sorunu yoktur" denildi, benim içim acıdı. Kürtçülük yapmakla suçladınız, küfürler ettiniz, hakaretler yağdırdınız, hatta kınalar yollamaya kalktınız gazeteye, kızmadım bile. Üzüldüm, laf anlamaz kalabalıkla nasıl başa çıkacağımı düşündüm durdum.

Sonra bir mahkûm, hücresinin boyutunu beğenmedi diye kıyamet kopardı ve şiddet sokağa indi. Gençler öldü... Çocuk yaştaki gençler. 12 yıldır tek bir olay yaşanmayan Tokat'ta 7 şehit verdik. Gözyaşlarımı tutamadım. Bu mudur yani? Dün canlı yayında, Söz Sende'de DTP Muş Milletvekili Sırrı Sakık'ı ağırladım. Bu köşeyi takip edenler, onunla hukukumuzu bilirler; uzun zamandır tanıştığımızı, onu diğer DTP'li vekillerden ayrı tuttuğumu, sevdiğimi. Ama dün uzlaşamadık. Uzlaşamamaktan öte, farklı telden çaldık. İstedim ki sonuna kadar gönül adamı olduğunu bildiğim Sakık desin ki, "Benim Emine Ayna'dan farkım var. Ben varlığımı PKK'ya borçlu değilim". Demedi. Diyemedi. O zaman öfkelendim galiba. Dayanamadım sordum. "Bu mudur yani? Hayatınızı verdiniz, bütün yaşamınızı bu uğurda harcadınız, aile üyelerinizi kaybettiniz, hapse girdiniz, en büyük bedellerden birini siz kişisel olarak ödediniz. Ne için? Bir mahkûm, odasını küçük buldu diye mi? Bu mudur yani?"
Aslında bu soru, Kürtleri temsil ettiğini düşünen herkese...
Ya o çocuklar?
Bütün gösterilerde, DTP'lilerin "Demokratik" diye tanımladığı molotofkokteyli yürüyüşlerde en öndeler. Ben öfkelenmeyeyim kim öfkelensin? O çocukların benzerleri, 25 ile 45 yıl arasında cezalar aldılar. Yani o öne alınanların "çocuk" oldukları için ceza indirimi falan da yok. Ve o çocukların arkasına saklanan terör örgütü üyeleri, DTP'liler... Her ne kadar Sırrı Sakık bana bu yorumum yüzünden çok kızdıysa da, gerçek bu. Görüntüler ortada.
Diyorlar ki, bizim sokaktaki şiddetle ve PKK ile bağlantımız yoktur.
1- Bir genç kız yanarak ölüyor ve DTP Esenler İlçe Başkanı olayla ilgili tutuklanıyor. Sonra diyorlar ki, demokratik protestoya hazırlanıyordu. Demokratik protesto, molotofkokteyliyle mi olur?
2- Kürtlerin temsilcileri olduğunu düşünenler, niye Roj TV'ye farklı bizim televizyonlara farklı konuşuyorlar? Yayınlar ortada.
3- DTP'li Emine Ayna diyor ki: "Taban bize diyor ki, siz hâlâ Meclis'te ne yapıyorsunuz, dağa çıkın."
4- DTP'nin Yüksekova mitinginde, "Eğer İstiklal Marşı okunuyorsa, Kürtler de kendi marşını okumalıdır" deniliyor.
Liste uzar gider. Bunlar son günlerde yaşananlar. Bu arada, siyasi yasak istenen iki vekilin terör kamplarında eğitilmiş olması gerçeğine hiç girmiyorum. Bazı şeylere hepimiz hoşgörü gösterdik, sustuk, kaşımadık.
Ama bugün kaşıyanlar başkaları...
Sırrı Sakık, bir söyleşisinde "Dengir Mir Mehmet Fırat, hükümetin demokratik açılımı doğru yönetememesinden dolayı istifa etti" cümlesini kullanmıştı.
Dengir Mir Mehmet Fırat hemen bu sözlerin akabinde, "Açılımın önündeki tek engel DTP'dir" deyince haksızlık ettiğini düşünmüştüm.
Bugün ise dağlara çıkma hayalinde, "Açılım bitti" diye gülücükler atan Emine Ayna ve "Cin şişeden çıktı" diyen Ahmet Türk'ü gördükçe, "Haklıymış" demekten kendimi alamıyorum.