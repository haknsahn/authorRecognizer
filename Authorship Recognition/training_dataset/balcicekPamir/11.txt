Abdullah Öcalan muhatap alınsın! 

ACAYİP bir ruh hali var üzerimizde... Mutlaka etiketleneceğiz ya... Ya yandaş
olacağız, ya satılmış. Ortası yok. Hükümetin yaptıklarından hafif de olsa övgüyle
bahsederseniz yandınız. Hemen onlardan oluveriyorsunuz. Erdoğan'ı alkışlarsanız kaç
paraya satıldığınızı merak ediyor millet. Korkunç bir mahalle baskısı... Baskı da
değil bu, mahalle terörü. Babaanne, dede, hatta mahalledeki yaşlı teyzeler
teröründen de hallice... Geçenlerde, "Atatürk hakkında ileri geri konuşan birini
çıkardın evladım, olmaz, sen bu oyunlara gelme, bak sen anlamamışsındır aslında
adamın seni neye alet ettiğini" dedi bir teyze.
Adam dediği Prof. Dr. Cemil Koçak.
Ama mahallenin teyzesi niye Kemalist Doç. Dr. Anıl Çeçen'i...
Tarihçi Prof. Dr. Yusuf Halaçoğlu'nu...
Ya da çok satanların yıldızı yazar Turgut Özakman'ı...
"Niye çıkarıyorsun evladım yayına" diye sormuyor.
Herkese "Söz Sende" diyoruz. Anlamıyor. Çünkü anlamak istemiyor. İşine geldiğine söz
verilsin, işine geldiği konuşsun istiyor. Bu mahalledeki teyze kıvamı bütün
hücrelerimize işlemiş durumda. Aynı havayı muhalefette de bolca rastlıyorsunuz. Onur
Öymen Dersim gafı yapıyor, CHP ayağa kalkıyor, "Bu oyun AKP'nin CHP'yi bitirme
oyunu" diye... Hadi bakalım buradan buyurun. Efendiler, adamlar size zorla mı
söyletti o sözleri?
Medya, CHP'yi bitirmeye çalışıyormuş...
Dersim üzerinden ve Aleviler üzerinden CHP'ye oyun oynanıyormuş.
Kalbim sıkıştı, daha fazla yazamıyorum...
Tamam, hükümet eleştiri kaldırmıyor. Tamam, Başbakan Erdoğan'ın sert tavırlarını ve
eleştiri alerjisini de biliyoruz. Üstelik buna rağmen ne düşündüğümüzü yazıyoruz,
ekrana taşıyoruz ama yetmiyor...
Bence artık iş çığırından çıktı.
Muhalefet de, sokaktaki teyzeler ve amcalar da kendi düşündüklerinin tersine bir
durum varsa eğer, mutlak bir komplonun parçasıymış gibi gösterme eğilimindeler.
Üstelik acayip kullanıyorlar bu durumu!
En son örnek Kamer Genç.
Geçen hafta salı günü Söz Sende için bant çekimi yaptık. Demokratik açılım
tartışmalarında Meclis'te söz alamayan Genç, acaba konuşsaydı ne diyecekti diye
merak ettim. Üstelik o günlerde Dersim olayı patlamıştı. Eee bağımsız Tunceli
Milletvekili Kamer Genç de Alevi değil mi? Ne düşünüyor bu konuda?
Her zamanki gibi eğlenceli, bir o kadar dinamik ve dolu bir program oldu. Genç,
aykırı siyasetçi yapısının yanında eğlenceli de bir adam.
"Tek başına muhalefet" diye anons ettim. Gülümsedi.
Programı dün seyrettiniz. Dört günlüğüne New York'ta olacağım için bant çektik.
Gitmeden bir gün önce Genç aradı, ne zaman yayınlanacağını öğrenmek için. "Ya cuma
ya da pazartesi. Ben sizi bilgilendiririm" diye cevap verdim.
Sonra duyuyorum ki Kamer Genç, "Balçiçek Pamir benimle Söz Sende yaptı ama
sansürledi, hükümetin aleyhine konuştum, yayınlanmadı" diye oraya buraya yakınmaya
başlamış. Nasıl yani?
Üstelik programda hükümet aleyhine ciddi bir sözü yoktu bile. Çünkü konu demokratik
açılım hakkındaki "konuşamaması" ve Dersim kriziydi.
Ne kadar acıdır ki aslında programda endişelendiği iki cümlesi vardı. Çıkarken beni
uyardı, "Umarım bunlardan ötürü başım derde girmez" diye.
1- Demokratik açılım istiyorsanız Abdullah Öcalan'ı muhatap alın!
2- Alevi dernekleri her konuda ayağa kalkıyor, onların arkasında da rant var!

Bazen hiçbir şey söylememek, hatta "Sansürlendim" diye ortalarda dolaşmamak...
Eleştirmekten ve doğru muhalefet yapmaktan daha kolaydır.
Ben yılların Kamer Genç'inden de bunu beklerdim.
Kimsenin sizi sansürlediği yok.
Buyurdunuz, konuştunuz! 