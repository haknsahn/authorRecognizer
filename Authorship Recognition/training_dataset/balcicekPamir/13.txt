Taş

ARADA kaynadı gitti. Bazen gündem öylesine yoğun gelişiyor ki, “Bu ülkede iyi şeyler de oluyor” cümlesini destekleyecek türden açıklamalar kaynıyor gidiyor. Onur Öymen’in Dersim gafı o kadar yoğun bir dalga yarattı ki, bütün
taşları savurdu. O taşlardan bir tanesi de işadamı Sadettin Saran’ın hafta başı verdiği söyleşiydi. Utku Çakırözer imzası taşıyan söyleşide Saran’ın Doğu’ya yaptığı yatırımlar sorulmuş. Bakın özetle ne diyor:
“Doğu’ya ilk gidişim 1998 yılında oldu. Tunceli’yle başladık, ardından
Doğubayazıt, Patnos, Ardahan, Hakkâri, Çaldıran ile devam ettik. Spor
salonlarından tutun da okullara destek kampanyasına kadar. Bir gün Hakkâri’den bir yardım talebi aldım. Sinemaları vardı ama filmleri yoktu. Hâlâ film gönderiyoruz. Bana soruyorlar, ‘Asker değilsin, siyasetçi değilsin, ne konuşuyorsun’ diye... Konuşuyorum, çünkü ben oradaki insanların hayatında
bir fark yaratmaya çalışıyorum.”
Saran içi dışı bir, düşündüğünü pat diye söyleyen bir adam. Kendi bölgesine
yatırım yapmayan birçok Doğulu işadamı olduğunu da öne sürüyor.
“Hepsi benden zengin ama paralarını İstanbul’a harcıyorlar. Ben etrafımı da
zorluyorum. Lafı da sokuyorum. ‘Ulan, yiyorsun içiyorsun da şuraya da bir şey
yapsana.’ Yapanlar var tabii. Yapanlarla daha samimi oluyorum.”
Özellikle bölgedeki gençlere elini uzatan, “Spor, spor, ille de spor” diyen
Saran’ın bu ilgisinin altında siyaset merakı var mı bilinmez. Varsın olsun. Belki de yoksunluk hissini iyi bilmesiyle orantılı. Kırıkkale doğumlu Saran, spor bursuyla ABD’de makine mühendisliği okumuş. Öğrencilik döneminde ise yapmadığı iş kalmamış. Yeri gelmiş koruma olmuş, yeri gelmiş cankurtaran. Kendi deyimiyle büyük gölde küçük balık olmaktansa küçük gölde büyük balık olmayı seçince Türkiye’ye dönmüş. Önce bakan Tınaz Titiz’in danışmanı olarak çalışmış. Sonrasını biliyorsunuz zaten. Radyo, televizyon, medya... Ve tabii ki Fenerbahçe ve sevgilisi Hülya Avşar.
Saran’ın röportajının üst başlığını okuyunca gülümsedim: “Avşar’dan sonra
Saran da açılıma destek çıktı.”
Ne yapsa, ne dese ya Fenerbahçe öne çıkacak ya da Hülya Avşar. Kendi yaptırdığı araştırmalarda da durum aynı gözükünce hep bu iki konuyla anılmaktan rahatsızlığını dile getirmiş. Kolay değil tabii. Aziz Yıldırım ile kavga et, Hülya Avşar ile aşk yaşa... Yine iyi başa çıkıyor doğrusu.
Beni asıl ilgilendiren ise demokratik açılım kapsamında söyledikleri:
“Oradaki temel sorun ilgi. İnsanlara bir uğraş verilmesi lazım. Adama, çocuğa
yapacak bir şey vermezsen böyle olur. Ben de aynı koşullar içinde orada
büyüsem, ben de taş atardım. Gençlerin orada yapacak bir şeyi yok. Dağa çıkmak, itibar gören sempatik bir konum olarak sunuluyor onlara.”

“Ben de taş atardım.” İşte belki de ben aslında bu cümleye vuruldum. Masa
başında memleket kurtarmanın hiçbir işe yaramadığını anlatırcasına samimi, içten ve bir o kadar da yalan dolansız geldi bana. Ne ünlü işadamları, eşleri duydum, demokratik açılım konusunda, “Çeksin gitsinler kardeşim, biz de
Türk açılımı yapıyoruz” diyen.
Birçoğu Ankara’dan öteye gitmemiş uzun zamandır. Birçoğu geldiği yeri
unutmuş, birçoğu orası yokmuş gibi davranıyor. Belki de o yüzden Sadettin
Saran’ın sözleri iyi geldi. Belki de yaklaşık 17-18 yıl önce bölgeye ilk adım attığımda hissettiklerimin, bugün hem zengin hem de popüler bir işadamı tarafından dillendiriliyor olmasıydı beni hem şaşırtan hem sevindiren.
Orada doğsam, orada yaşasaydım ben de taş atardım.
İlk önce taşla başlardım. 