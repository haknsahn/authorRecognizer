Koskoca adamlar, kadınlar 

“SİZİNLE konuşanda hata” diyor ya Fatih Altaylı... Sağlık
Bakanı’na kızmış. Nasıl kızmasın? Yüzde yüz haklı. Sağlık Bakanı telefon etmiş. “Aşı olmayan hamile, domuz gribi virüsü
kaparsa ölür” demiş. Sözleri manşet olmuş. Sonra çark etmiş.
Hadi bakalım buradan buyurun. Fatih Altaylı, “Bir siyasetçiye güvenip söylediğini aynen yazmak hata... Keşke kaydetseydim. Ne yazık ki ben, bakan düzeyindeki insanların sözünün arkasında duracağını düşünür ve kaydetme gereği duymam” diye yazmış.
O kadar çok başıma geldi ki sayısını bile unuttum. Üstelik bazen öyle durumlar yaşadım ki kaydettiğimi bile yayınlamadım. “Bana yakışmaz, şimdi koskoca adam, o utansın!” dedim. Daha da komiği, televizyon programlarını bile yalanlayan oldu, görüntüye rağmen. Pişkinliğin derecesi yok ki! Nasıl ki
siyaset eski siyaset değilse, siyasetçiler de artık sözünün eri adamlar değil. Hepsini kastetmiyorum elbette. İçlerinde adam gibi adamlar, sözünün arkasında duranlar çok... Ama bütüne bakarsak, durum hiç de iç açıcı değil. Siyasetçi sanıyor ki o gazeteciyi yalanlarsa, artı puan alacak. “Nasılsa bunu meslektaşları topa koyar zaten yalan yazdı!” diye düşünüyor. Haksız da sayılmaz. Öyle bir medya cehenneminde yaşıyoruz ki, bugün Fatih’e inanmayı reddedenlerin büyük çoğunluğunu yine gazeteciler oluşturuyordur. İşlerine gelir, koz bulduk zannederler! Küçük hesaplar peşinde koşarlar.
Uzun lafın kısası, bir gazeteci, filanca bakanın ya da bürokratın söylediği bir şeyi uydurmaz. Uyduramaz. Üstelik böyle bir şey neden yapsın? Gazeteciler, haber kaynaklarıyla aralarındaki güven ilişkisini taze tutmak zorundadır.
Son günlerde siyasetçi-gazeteci ilişkilerindeki bu güvenin “Al takke ver külah” durumundan öteye gitmemesinin ana sebebi, kimse kusura bakmasın ama siyasetçilerdir, gazeteciler değil.
Zaten maşallah bir günah keçisi durumudur gidiyor.
Ortada ne varsa suçlu gazeteciler. Ne siyasetçi memnun, ne asker, ne vatandaş... Gazeteci de gazeteciden memnun değil bu
arada! Ne yapsak yaranamıyoruz.
Not: Yukarıda yazdıklarımda kadın siyasetçileri ayırdım zannetmeyin. Onların arasında da sözünün arkasında duran isim o
kadar az ki... Şaşırırsınız. İşin sırrı “erkekleşmeden” siyasetçi olmayı becerebilende!

‘Her şey bitti’ zannettim...

ÖNCE DİSK Başkanı Süleyman Çelebi’ye sordum.
O an ne hissettiniz? Hani makamda adamın biri size silahını doğrultuyor. İnsan öyle bir durumda önce ne düşünür? Gülümsedi Çelebi. Meğer silahı görmemiş bile. “Adam önce sıkıldı bunaldı, üstünü çıkarmaya kalktı. Ardından dizim de bir acı hissettim. Ne silahı gördüm, ne patlamanın farkındayım. Bir baktım adam bacağıma ateş ediyor. Korkmadım dersem yalan olur. Tabii ki korktum. Her şey bitti zannettim. Korkunun yanında bir şok... Ne yapacağını bilememe hali, şaşkınlık... Ne zamanki patlama lar sustu, adam şarjör değiştirmeye çalıştı, o zaman kendime geldim. Ancak o zaman hayatta kalma güdüsüyle bir şeyler yapmaya çalıştım.”
Aynı soruyu dünya rekortmeni Yasemin Dalkılıç’a da sordum. Hatırlarsanız, rutin bir kontrolde, Yasemin’in pankreasında bir tümör olduğu saptanmış ve sporcu apar topar ameliyat edilmişti. Onun cevabı da az çok aynıydı. “İnsan her şey bitti diye düşünüyor bir an. Öleceğim herhalde diye. Sonra kendine
geliyorsun, toparlanıyorsun. Daha hızlı sarılıyorsun hayata.”
Yasemin Dalkılıç, kendisine ait olan 105 metreyi aşıp 125 metreye kadar dalmayı hedefliyor bugün. Yeni rekor denemesi için çoktan Bodrum’un yolunu tuttu bile. “Meğer tümör beni yavaşlatıyormuş” derken gülümsüyor: “Şimdi daha derine dalacağım.” Süleyman Çelebi ise kendisine sıkılan yedi kurşuna rağmen bugün Tekel işçilerinin mücadelesine destek veriyor. Ne durma ne duraksama... Biz konuşurken gözaltına alınan Türk-İş Genel Sekreteri için, “Ben gözaltına alınmış gibi hissediyorum” derken içten... “Vurulma anını unutmak istiyorum, yolumuza bakalım” derken duygusal, program sonrası koltuk değnekleriyle yürürken azimli, heyecanlı...
Diyeceğim odur ki sevgili okuyucu...
Hayat her şeye rağmen devam ediyor...
Hem de son hızla!
