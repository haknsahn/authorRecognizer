Yan hasar, kanımın donduğu an! 

DİLİM tutuldu. Ne söyleyeceğimden, ne yazacağımdan bile emin değilim. Hep aynı kelimeler kafamın içinde yankılanıyor. Operasyonun yan hasarı... Operasyonun yan hasarı... CHP Genel Başkan Yardımcısı Onur Öymen konuştukça batıyor. Dün Akşam Gazetesi'nde Özlem Çelik tarihi bir söyleşiye imza attı. Öymen, TBMM'de yaptığı Dersim gafını güya düzeltmeye çalışmış.
Çelik soruyor: "Kurunun yanında yaş da yanar mı diyorsunuz? Dersim'de ölen masum insanların başına gelenleri böyle mi değerlendireceğiz?" Öymen'in yanıtına buyurun: "Maalesef. Bakın ben NATO'da büyükelçilik yaptım. Operasyonlarda 'yan hasar' dediğimiz bir durum vardır. Bunun olmaması arzu edilir."
Kanımın donduğu an o andır, işte sevgili okuyucu. 10 Kasım sabahı radyodaki spiker yayına keyifli bir sabah dileyerek başlayınca rahatsız olup "Böyle bir günde keyifli sabah olur mu?" diyen zihniyet, Dersim'de ölenleri yan hasar olarak nitelendiriyor. "Devlete karşı ayaklanan olursa devlet silahla mücadele eder" diye devam ediyor. Ölen insanlar da bu uğurda "yan hasar" olarak nitelendirilebilir.
Kemal Kılıçdaroğlu ve Gürsel Tekin istifaya davet ediyor ama o gereğinin yapılmasını "kalmak" olarak görüyor. Görmeye de devam edecek. En tehlikelisi bu zaten. Hata yaptığının, korkunç bir zihniyeti temsil ettiğinin farkında olmamak. "Bu işe hayatımı verdim ben. Bizi harcamaya güçleri yetmez. Üzerimden Atatürk'ü yıpratamazlar" savunmasını yapan birine ne kadar laf anlatabilirsiniz ki? Söz biter, kan donar!

Helin, sitcom gazeteciliğinin âlâsını yapıyor!

BU ne perhiz ne lahana turşusu, demezler mi adama? Derler! Hem başka şeyler de derler ama bugün keyifli günümdeyim. Pazar günü gazetemizde yayınlanan Rasim Ozan Kütahyalı röportajından bahsediyorum. Ne yalan söyleyeyim, Helin Avşar'ın onun göğüs kıllarını okşayan fotoğrafını görünce kahkaha attım.
Helin Avşar hafta sonunun en çok konuşulan işine imza atmıştı. Herkesin aksine röportajı da bir solukta okudum. En çok da Atatürk ve TSK'lı laflardan yapılan başlığın altındaki fotoğrafların "seks" kokmasıydı. "Budur işte yani!" dedim yüksek sesle. Ancak bu kadar dalga geçilebilir. Ne konuşursak konuşalım işin içine seks karıştırırsak, kendimizden daha fazla bahsederiz mantığının ortasına koca bir yumruk efekti gibi inen fotoğraflar.
Helin basbayağı siyaset sormuş, Ozan da cevap vermiş; fotoğraflar ise "Ne alaka?" denilecek cinsten. Bundan daha kara mizah olur mu? Rasim Ozan Kütahyalı akıllı bir adam... İstemese verir mi o pozları? Belli ki eğlenmiş. Belli ki yine bir tabuyu yıkmış! Yaratılan fırtınayı gördükçe bıyık altından gülüyordur herhalde. Hıncal Abi, Ece'yle poz verirken de kıyamet kopmuştu, Ayşe Arman'la sado-mazo fotoğraflarında yer alırken de...
Eee ne oldu? Gazetecilik elden gitti mi? Dün röportajla ilgili yorumları, eleştirileri okurken gülümsedim. Çoğunluk yapılanı beğenmemiş. Ucuz bulmuş. Zavallı diyen de var. Çöp diyen de... Ayarını kaçtığını düşünen de... Ha bu arada, Helin değil de başkası bu röportajı yapsa köşelerini konuya ayırıp ne kadar cesur bir iş yapıldığını anlatacak isimler ise işi görmezden gelmiş. Acınası! Neden biliyor musunuz? Birileri bizlere bu sitcom gazeteciliğini zorla yutturmaya kalkarken susup oturanlar... Yatakta röportaja, köşe yazarlarının özel hayatlarının gündeme gelmesine "Eyvallah" diyenler, bugün Helin Avşar ve Rasim Ozan Kütahyalı yüzünden mi gazeteciliğin elden gittiğini düşünüyorlar?
İşte tam burada söyledim. Bu ne perhiz ne de lahana turşusu diye... Yuh derler adama! Helin acayip iyi röportajlar yapıyor haftalardır. Sitcom gazeteciliğinin de şahanesini beceriyor. Üstelik gazeteci kimliği olmadan... Hem siz demediniz mi iyi gazetecilik, kendinden bahsettirmektir diye? Biz "Hayır" dedikçe siz ısrar ettiniz. Alın size en güzeli, en iddialısı ve kendisinden en çok söz ettireni...
Ah Helin, keşke çekimde bir de stil danışmanı bulundursaydın... Hatta fotoğraflarda "photoshop" kullansaydın da tam olsaydı. O zaman daha estetik olurdu. Darısı başka röportajın başına!