Türkiye’nin gerçekten nükleer yatırıma ihtiyacı var mı? Nükleer santral olmadan da enerji ihtiyacını karşılayamaz mı? Bu soruların yanıtını tartışmayalım. Şunu biliyoruz ki, ‘nükleer’ başlığında AKP hükümeti şu ana kadar ‘doğru kriz’ yönetimini başaramadı.
Zorlu Enerji Grubu Başkanı Murat Sungur Bursa, “Biz Türkler nükleer konusunda nötr olamayız” diyor.
Nötr, tarafsız, önyargısız olamayız.
Belki zamanında Çernobil faciası yaşandığında, dönemin hükümeti şeffaf kriz yönetimini becerseydi, dönemin bakanı gözümüzün içine baka baka ‘çay içmeseydi’, bugünkü hükümetin de ‘nükleer’ başlığında eli daha kuvvetli olabilirdi.
Ortaya çıktı ki, Karadeniz şeridinde Çernobil yüzünden kanser vakaları arttı.
Murat Sungur Bursa, “Çernobil faciası, bizde de insanların devletle ilişkisinde büyük bir travma yarattı” diyor.
Tabii keşke güven krizimiz ‘Çernobil’ ile sınırlı kalsaydı.
Toplum olarak neredeyse kamplara bölündük, askere güvenmeyen, Ergenekon’a güvenmeyen, hükümete güvenmeyen, polise güvenmeyen vesaire vesaire.
Biz dönelim enerji-nükleer başlığına.
Murat Sungur Bursa ile küçük bir grup gazeteci olarak sohbetimizde sık sık şaşkınlık yaşadım. Karşımızdaki büyük bir grubun enerji yöneticisi mi, katıksız çevreci mi?
1990’ların Çevre Bakanlığı bürokratı, çevreci şapkasını hiç çıkarmamış. Çok da iyi yapmış. Tek yanlı söylemi olsa bu kadar keyifli sohbetimiz olmazdı.
Murat Sungur Bursa, nükleer santralda hükümetin öncelikle güveni sağlaması gerektiğini savunuyor. Bunun yolu da belli. Yatırıma talip olanlar, fiyat-maliyet kıstası göz önünde bulundurulmadan teknoloji sınavına tabi tutulmalı. Teknoloji, yapımcının tecrübesi, atık sorunu şeffaf bir şekilde kamuoyunun gözleri önünde konuşulmalı, yetersiz olan elenmeli.
Teknoloji yeterlilik kıstasından sınavı geçenlerin daha sonra teklifi değerlendirilmeli.
Murat Sungur Bursa, örnek de veriyor: “Çevresel tedbirler, atıklarla ilgili önlemler maliyeti artırır. Birim fiyatın en düşük olması için bir şeylerden fedakârlık etmek gerekir.”
O yüzden önce teknoloji sınavı olmalı, ardından fiyat rekabeti.
Aksi takdirde, Murat Sungur Bursa‘nın dediği gibi, insanların kafasında ‘birim fiyatı düşürmek için acaba hangi güvenlik tedbirlerinden vazgeçtiler’ kuşkusu oluşacaktır.  

Güvensizlik genlerimize işlemiş
Sabancı Vakfı‘nın ‘Toplumsal Gelişme Hibe Programı’nda  2009’da verdiği 1 milyon TL’lik hibeden sonra 2010 yılı için öngörülen 1 milyon 200 bin TL’lik hibeyi ‘en çok’ hak eden projeleri belirlemek üzere bendeniz de yer aldığı jüri toplantısının molasında, güven krizi konumuz oldu. Ayşe Öncü ve Korel Göymen hocalarımız uluslararası bir araştırmadan söz ediyordu. Birtakım şehirlerin karşılaştırmasında şu ilginç sonuç çıkmış: İstanbul‘da suç oranı, Brezilya’nın SaoPaulo şehriyle karşılaştırıldığında yedide bir oranında. ‘Kendinizi güvende hissediyor musunuz?’sorusuna, SaoPaulo’dakilerin yüzde 30’u kendini güvende hissetmediğini söylüyor. İstanbul’dakilerin ise yüzde 60’ı. Araştırmacı Temel Aksoy noktayı koydu: “Türklerin, daha doğrusu bu coğrafyada yaşayan insanların genlerinde var, devlete karşı, patrona karşı güvensizlik.”

Kuş denetimi
Zorlu Enerji’nin Osmaniye’deki Gökçedağ Rüzgar Santralı’nda kuş bilimcilere araştırma yaptırdıklarını söylüyor, Murat Sungur Bursa. Kamu otoritesinin öngördüğü tüm hukuki zorunlulukları yerine getirdikleri halde, ‘kuşların türbinlere’ değil, ‘türbinlerin kuşlara zarar verme ihtimali’ni araştırdıklarını anlattı.
Şunu da ekleyerek, “Çevre mevzuatına uygun davranıyor olmanız, her zaman ille de çevreye duyarlı olacağınız anlamına gelmiyor.”
Neyse ki, santral, göç yolu üstünde değilmiş, kuşlara zarar vermiyormuş.

‘Abracadabra’ yaptı, gerçek  Türk mutfağını tanıttı
Ermeni, Rum, Arap, Çerkez ve daha birçok kültürün karışımı dünya zengini Osmanlı-Türk mutfağının yurtdışında ‘döner’e indirgenmiş olmasına içim acır.
Dilara Erbay‘ın Belçika’daki Week of Taste organizasyonunda, Türk mutfağını tanıtmış olması fazlasıyla heyecanlandırdı.
Dilara Erbay gerçek bir sihirbaz, lezzet oyunu oynuyor. Osmanlı coğrafyasının zengin yeme içme mirasını, yenilikçi tarzda yorumluyor.
İstanbul Arnavutköy‘deki mekânında da kültür, sanat, tasarım ve yenilikçiliği buluşturuyor. Dünya medyasının da ilgisini çoktan çekmiş, sık sık haber oluyor. The Guardian‘da ‘Boğaz’da bir yemek sihirbazı’ diye haber vardı. Seyahat dergisi Conde Nast Traveler da ‘dünyanın en heyecan verici restoranlarından biri’ olarak, 50 restoran
arasına koymuştu.
Dilara Erbay, Belçika’da ‘food artist’ olarak Belçikalı çocuklarla birlikte pestilden ‘fortune cookies’ yaptı. Flaman şeflere ‘kuru dolma’ yapmayı öğretti. Belçika mutfağının önemli isimlerinden Felix Alen ile birlikte somonlu çiğköfte ve güveçte hamsikuşunu yorumladı.