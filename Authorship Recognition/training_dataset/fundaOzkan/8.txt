HASANKEYF - Giderken keyfim yoktu. IMF-Dünya Bankası maratonunu bırakıp, gitmenin gazetecilik açısından tedirginliği, Doğan Grubu’nunun başına gelen vergi cezası belası, belki varolma savaşı... Hasankeyf’te Hürriyet Gazetecilik İcra Kurulu Başkanı Vuslat Doğan Sabancı ile Hürriyet’in yönetim kadrolarını poşularıyla görünce keyfim yerine gelmeye başladı. Maharetli ellerde taktırmışlar poşularını. Kıskanmadım desem yalan olur.
Hürriyet Treni, Batman durağındayken, Hasankeyf’te de konsere ev sahipliği yapıyor.
Konser alanına gittiğimizde ise mutluluk hormonunu bol bol salgılamaya başladı bünyem. Genç insanlar, yüzü gülen insanlar. Daha önce benim adını duymadığım, belli ki çok popüler olan Yüksek Sadakat Grubu’nun şarkılarına binlerce insan eşlik ediyor, tempo tutuyor. Gençler sürekli elleriyle ‘barış’ işaretini yapıyor.
Protokol sıraları başlarda gayet ‘ağırbaşlı.’ Kumların üstüne gençlerin arasına karışıyorum.
Konser alanında poşulu, türbanlı, rujlu her yaştan binlerce insan. Batman‘dan, Diyarbakır‘dan Mardin‘den akın akın gelmişler.
Muhteşem bir dolunay, yanı başımızda Dicle, suyu az, konsere mekân yaratmış, karşımızda Hasankeyf mağaraları, bir yanımızda da Hasankeyf Köprüsü. Boğaziçi Köprüsü’nden farkı yok, üstü vızır vızır.
Hasankeyf’in 12 bin yıllık tarihinin gölgesinde bugünü yaşıyoruz. Burası sular altında kalmasın diye ant içiyor, konser alanında toplananlar. Ellerinde pankartlar kimisinin üstünde Türkçe, kimisinde Kürtçe yazılı ‘Buraları santrala kaptırmayacağız’ diye. Sahnede de ‘Hürriyet hakkımızdır’ ile ‘Hasankeyf hür doğdu, hür yaşayacak’ yazılı.
Yanımdaki genç “Biliyorsunuz değil mi, aslında konserler de zararlı Artuklu Köprüsü’ne, tabii ki Ilısu Barajı kadar değil” diyor.
Artuklu Köprüsü, Ortaçağ’ın önemli mimari eserlerinden biri. Üstündeki tahta yol zamana direnememiş, ayakları duruyor. Ilısu Barajı için bir araya gelen Alman, Avusturyalı, İsviçreli, Türk Konsorsiyumu‘nun üç ülkesi geri çekildi, geçen temmuz ayında. UNESCO’nun dünya mirası olabilmesi için DOKUZ kriteri yerine getiren (ki dünyada tek. Misal Taj Mahal sadece tek kriteri, Büyük Kanyon dört kriteri sağlıyormuş) Hasankeyf’in kültürel ve doğal zenginliği en azından bir iki yıl daha yaşayacak.
O ara arkamdakiler ‘Ajda bizi diskoya götür’ diye bağırmaya başlıyor.
Ajda Pekkan sahnede.
Protokol de sahne altında, kumların üstünde halayda.
Vuslat Doğan Sabancı, Ertuğrul Özkök, Fikret Ercan, Ayşe Cemal ve Hürriyet yazarları. Ali Sabancı, halay ekibinden ayrılıp, gençleri davet ediyor birlikte halay çekmeye.
Biz ‘Hürriyetçi’ olmayanlar oturuyoruz ne de olsa misafiriz. Ayşe Böhürler tempo tutuyor, Hasan Cemal, televizyon yıldızlarıyla yarışacak kadar popüler,  insanlarla merhabalaşıyor.
Batman’da öğretmenlik yapan türbanlı bir hanım, “Kızıma alırken bir tane de sizin için dürüm aldım” diyor. Tokluğuma rağmen, en lezzetli dürümü yiyorum. Bu Türkiye’de ‘kötü hiç bir şey olmaz’ duygusu bir kez daha kabarıyor içimde.

AB gündemden düşmemiş miydi!
Gündem çok yoğun. İstanbul’un Harbiye-Taksim hattı IMF-Dünya Bankası maratonu nedeniyle barikatlara ayrılmış, trafik keşmekeş. İstanbul Sanayi Odası’nın (İSO) Meclis toplantısında geçenlerde sanayiciler Devlet Bakanı ve Başmüzakereci Egemen Bağış’ı ağırladı. Toplantıya az bir zaman kalmış, İSO’nun Meclis salonu bomboş.
Derken salon doluyor. Hatta İSO Meclis Başkanı Erdal Bahçıvan, uzun zamandır bu kadar ilgi gören bir toplantının olmadığını belirtiyor.
Türkiye’nin AB yolundaki mücadelesi gündemimizden düşmemiş miydi?
Sanayicilerin, işadamlarının sorusu çok, Devlet Bakanı ve Başmüzakereci Egemen Bağış’a aktarmak istedikleri dert çok.
“Mallarımızı serbest dolaşırken, biz dolaşamıyoruz” diyorlar.
‘AB’nin, diğer ülkelerle yaptığı-yapacağı ticareti kolaylaştırıcı anlaşmaların Türkiye’ye vereceği zararlardan’ yakınıyorlar.
O kadar çok konuşmak isteyen işadamı var ki, Egemen Bağış en sonunda “Bir kez daha toplanalım” diyor.

Sarkozy’e mesaj gitti
Başmüzekereci Egemen Bağış, geçenlerdeki Fransa temaslarına vurgu yaptı. Sarkozy’nin ‘adamlarına’, (Avrupa İşleri Bakanı Lellouche, Cumhurbaşkanı Sarkozy’nin dış politika  başdanışmanı Jean David Levitte, Cumhurbaşkanlığı Genel Sekreteri Claude Gueant) şunu söylemiş:
“İmtiyazlı ortaklık olmaz. Bizi oyun dışına sürüklemekten vazgeçin.”
Görüştüklerinin Sarkozy’ye Türkiye gerçeğini anlatmak için söz verdiği söyledi, Egemen Bağış.