Ciddiyet

Fenerbahçe, Honved deplasmanından daha ciddi oynadı bu maçı ve Avrupa Ligi’ne girmek için gerekli sonuca ulaştı

Lige ve Avrupa kupalarına iyi başlayan, güveni her geçen gün artan Fenerbahçe, Sion deplasmanında da güven içinde oynadı. Daha önceleri güven takıma rahatlık getiriyordu, şimdi ciddiyet de gelmiş. Oyunun hemen hemen her bölümünde ciddi ve disiplinliydiler.
Fenerbahçe takımının zaten rakibinden güçlü bir kadrosu var. Rakibi kadar maçı ciddiye alsa ihtiyacı olan skoru rahat bulur. Dünkü Sion takımı Honved’ten biraz daha iyiydi. Ama Fenerbahçe, Honved deplasmanından daha ciddi oynadı bu maçı ve Avrupa Ligi’ne girmek için gerekli sonuca ulaştı. Kendi sahasında işi formalite maçına bıraktı.
Teknik Direktör Daum kadro istikrarını koruyor. Sadece stoperde değişiklik yaptı. Orta saha kurgusu; göbekte ikili Cristian ve Emre, solda Santos, sağda Kazım. Santos zaten içeriye katedebilen oyuncu (Zaman zaman bunu fazla kaçırıyor. Yarın bekini çok sokan rakip olursa Roberto Carlos zorlanabilir). Kazım da artık oynaması gerektiği şekilde oynuyor. Temel özellikleri olan bir futbolcu. Özelliklerini bugüne kadar fazla gösteremeyen Kazım’ı, bu yıl Daum gerçek kimliğine kavuşturmak üzere.
Fenerbahçe takımı 4-2-3-1 oynuyor. Geçtiğimiz sezon en büyük sıkıntısı Alex’in dışında forvet arkasında görev alanların çok gol atmamasıydı. Son Sivas maçında Güiza’nın arkasındakiler attı üç golü. Bu maçta da yine arkada oynayan Santos ve Kazım. Fenerbahçe takımının deplasmanda birinci ve ikinci bölgeyi daha hızlı geçmesi lazım. Zaten üçüncü bölgede çok etkili. Kontratakta da etkili.
Özellikle 1-0’dan sonra oyunun sonlarına gelirken rakip iyice disiplinden koptu ve Fenerbahçe 5-6 pozisyona girdi. Kaçırılması zor goller de kaçırıldı. Kaleci Volkan yüksek konsantrasyonla başladı sezona. Maç boyunca dikkatliydi. Tabii elemelerde genelde favoriler yoluna devam ediyor. Ama fiziki kalite ve takım olarak bu süreçte zayıf rakiplerle oynamak gelecek için avantaj. Tek problem Alex’in bölgesinde oynayan Deivid’in sürekli riskli çalım ve pas düşüncesi ani kontrataklara sebep oluyor. Bu sorunun bir an önce gidirilmesi gerek.