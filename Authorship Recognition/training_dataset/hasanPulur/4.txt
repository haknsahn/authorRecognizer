Hemen her televizyon kanalında “siyasi ya da sosyal” görüşler tartışılıyor... Hem kolay hem ucuz, hatta bedava programlar... Bul birkaç kişi, çıkar ekrana, bırak kapışsınlar, sen de arada bir “Süremiz bitiyor” diye uyar, sonunda herkese teşekkür et, kapa programı...
Tabii her program böyle değil de...
Tartışılacak konuyu biliyor, dersini çalışmış; katılımcılar ona kolay kolay yutturamıyorlar, açıklarını yakalıyor ya da tam tersi, katılımcı, yöneticinin açığını yakalıyor.
*   *   *
Hiç unutmayız, biri erkek, biri kadın program yöneticileri, deneyimli diplomat, Büyükelçi Şükrü Elekdağ’ı davet etmişler. Konu, Suriye’ye giden sulardı; Türkiye’den çıkan sular Dicle ile Fırat, Irak ve Suriye’nin can damarıydı.
Türkiye Cumhuriyeti’nin her yaptığının yanlış olduğuna inanan programcılar, her lafın sonunu Şükrü Elekdağ’a kabul ettirmek için bir taktik bulmuştu, laflarını “Sizin de bildiğiniz gibi!” diyerek bitiriyordu... Bir, üç, beş, Şükrü Elekdağ sonunda müdahale etti:
“Hayır, ben böyle bir şey bilmiyorum!”
Oysa tezgâh ne de güzel kurulmuştu.
*   *   *
Televizyonculukta “Yüzü eskidi” deyimi vardır. Bir adam bulurlar, kapış kapış gider, hele yanında “lazım-ı gayri müfarıkı”, yani ayrılmaz parçası varsa... Bir süre ikisini de iyice kullanırlar, televizyon izleyicisi “Aaa, yine mi bunlar!” deyip kanalı değiştirinceye kadar. Bir zamanlar “bir tombul” ile bir “bereli”yi ekranlar paylaşamıyordu... Şimdi neredeler?
Bunlar konunun teferruatı...
*   *   *
En önemlisi, eksik, yanlış bilgileri “doğru”ymuş, gerçekmiş gibi yutturmak...
Bir müzik-eğlence programında, önemli bir bağlama sanatçısının, bir filarmoni orkestrasıyla birlikte verdiği konserden söz ediliyordu. Bağlama sanatçısı, Türk müziğinde, özellikle halk müziğinde “söz”ün mutlaka yerinin olduğunu belirtiyor, Batı müziğinin ise çalgıya dayalı, enstrümantal müzik olduğunu anlatıyordu. Bir de anekdot...
Avrupa’daki konsere gelen bir yaşlı kadın, “İyi idi, hoş idi ama bizimkine hiç türkü söyletmediler” demiş...
*   *   *
Gülüştüler, lafa katılımcıların “mütefekkir”i girdi:
“Sultan Aziz mi, Padişah Kanuni mi, Viyana’da bir konser izlemiş, çok da beğenmiş, yanında oturan Dede Efendi’ye, bir şarkı yap demiş, o da hemen yazmış:
Yine bir gülnihal
Aldı bu gönlümü”
*   *   *
Kanuni nerede, Sultan Aziz nerede?.. Hangisi Viyana’ya gidip konser dinlemiş, Dede Efendi’ye kim,  talimat vermiş? Bunun kaynağı nerede?
Önemli değil!
*   *   *
Adını vermek zor değil, eğer bu yazıyı okursa kendisini tanır.
Hem canım “Beynelmilel”in de hatırı var.