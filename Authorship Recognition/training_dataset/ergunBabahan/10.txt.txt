Allah var mıdır?

Eşi İhsan Aslan 16 yıl önce yargısız bir infaza kurban giden Şevkiye Aslan kocasını eli bağlı şekilde jandarma karakolundan alıp evine götüren koruculardan Kamil Atağ’a ‘’Kamil dayı Allah aşkına kocamı bırak’’ diye yalvarınca bu cevabı almış: ‘’Allah var mıdır!’’

Türkiye’nin en yoksul bölgelerinden birinde, hukuk korumasından yoksun bir Kürt olarak yaşıyorsanız Allah’tan başka kiminiz vardır sığınacak.
Ve kendi kardeşlerinizi devlet adına öldürüyorsanız Allah’ı inkar etmekten başka yolunuz

var mıdır?

‘’Tanrı yoksa her şey mübahtır’’ demişti Dostoyevski.

Her anlamı içeren bir yorumla.
Türkiye insan hakları, hukuka saygı, insan onuruna saygı gibi temel değerler açısından uzun yıllar Doğusu ve Batısı ile Allah’ın olmadığı bir

dönemden geçti.

Devlet adına hareket ettiklerini ileri süren insanlar, yurttaşlarımıza bok da yedirdi, işkence de yaptı, yargısız infaz da.

Çünkü hukuk gibi, Tanrı da yoktu ve her şey mübahtı.

Şimdi hukukun ve Tanrı’nın yeniden bu topraklara dönmesine tanıklık ediyoruz.
Hukuka, insana saygıya aykırı olan şeylerin mübahlığı

sorgulanıyor.

Asıl konusu darbe olan ama asıl darbecilerin şüpheli bile olmadığı bir davada sonunda generallerin de ifadesi alınıyor.

Bu yeter mi?
Darbeyi planlayan, çeteleri harekete geçiren komutanlar sanık olmadan ‘’asıl konusu’’, savcının deyimiyle Ayışığı ve Sarıkız olan bir davanın inandırıcılığı kalır mı?

Şevkiye Aslan, 16 yıldır kayıp kocasının kemiklerini bile alamazsa, kocasını katilleri, rütbesi, makamı ne olursa olsun hak ettiği cezayı almazsa, bırakın hukuku, Tanrı’nın varlığına inanabilir mi?

Fırat kenarında kaybolan koyunun hesabını vermeye hazırdı Hazreti Ömer.

Bölgede kaybolan 17 bin insanın bir kısmının hesabı ancak sorulabiliyor.

Kendi halkına düşman bir devlet bürokrasisi, şimdi uzattığı elin sımsıcak bir şekilde sıkılmamasına şaşırıyor mudur?

Ahmet Kaya, Rahip Santoro, Hrant Dink, Malatya misyonerleri, Danıştay üyeleri hep aynı mantığın kurbanı oldu.

Vatan sözkonusuysa, gerisi teferruattır.

Artık tek bir yurttaşın hayatının bile teferruat olmaktan çıktığı bir döneme giriyoruz.

Umudunu AK Parti’nin iktidardan uzaklaşmasına bağlayanlar bence çok heveslenmesin.

Yurttaşın hayatını teferruattan ibaret sayan İttihatçı bir zihniyetin iktidara gelmesi, Kamil Atağ’ı haklı çıkaracaktır.

Allah var mıdır?

Hukukun yanı sıra Tanrı’nın da terkettiği bir ülkeyi bir arada tutmanız neredeyse imkansızdır.

Tanrı’yı yurttaşların imanına bırakın siz hukuka sahip çıkın yeter.

O zaman Tanrı da döner bu topraklara... 