Çankaya’da olumlu hava

TÜBİTAK’ın 44’üncü özel, hizmet ve teşvik ödülleri dün Çankaya Köşkü’nde düzenlenen bir törenle sahiplerini buldu.

İnsana keyif, yarınlar için güven veren bir törendi.

13 yıl önce düzenlenen ödül törenini bir tek kamera bile takip etmemiş.

Çankaya Köşkü’ndeki dünkü törende ise kameraları saymak mümkün değildi.

Cumhurbaşkanı’nın bilime, kültüre, sanata bizzat sahip çıkmasının doğrudan bir sonucu.

Devletin zirvesinin devletin gücüne, gelişimine doğrudan katkıda bulunan insanlara kapılarını açmasının önemine bir kez daha tanık olduk.

Çoğunluğu doçent ünvanı taşıyan pırıl pırıl bilim insanları yaptıkları çalışmaların fark edildiğini, izlendiğini ve desteklendiğini gördüler.

Fizikten kimyaya, biyolojiden sosyolojiye kadar her alanda alanının örnek insanları dün ödül aldı.

Çocuklarımızın geleceğini, ülkemizin bilimsel ufkunun sınırlarını çizecek insanlar bunlar.

Çok az maddi olanaklara aldırmadan kendilerini bilime, araştırmaya adamış, çoluk çocuğunu ihmal etme bahasına kendisini laboratuvara hapsetmiş insanlar.

Amerika’dan geleni de var, Koç, Bilkent Üniversitesi’nden geleni de.

Türkiye’nin kavgacı yapısı ne yazık ki, bilim alanına da sıçramış.

Ödül almak için Amerika’dan kalkıp gelen Dr. Taner Yıldırım bu alanda yaşanan sıkıntıları konuşmasında dile getirdi.

Üniversiteler, bırakın üniversiteleri, aynı üniversitenin kendi bölümleri arasında yaşanan çatışmalar
dan, çekişmelerden söz etti.

Yine de dünkü tablo insana güven vericiydi, çünkü en büyük ödülleri bir teşekkür olan bilim insanları bunu devletin en tepe isminden bizzat aldılar.

Türkiye bölgesinde güçlü, etkili bir ülke olacaksa, bunu sadece ihracatla, diplomasiyle yapmayacak.

Bilimle, sanatla, kültürle yapacak.

Devletin kurucusu Atatürk, ‘’Hayatta en hakiki murşit ilimdir’’ demiş.

Hz. Muhammed ‘’İlim Çin’de de olsa öğrenin’’ diye bilimin yolunu açmış.

Ancak Türkiye yıllar boyu bu sözleri duymazdan geldi, üniversiteleri bir bilim ve araştırma merkezi olmaktan ziyade ideolojik bir kampa dönüştürdü.

Şimdi bu hatadan dönülüyor.

Bilim insanları da hak ettikleri saygıyı görmeye başlıyor, buna da şükür.

Cumhurbaşkanı Abdullah Gül ile toplantı sonrası kısa bir konuşma yapma şansımız oldu.

Ankara’da kurumlararası gerilim konusuna detaylı girmek istemedi.

Ancak benim edindiğim izlenim, Cumhurbaşkanı Gül’ün bu konuda bir çözüm metodu geliştirdiği ve kısa sürede bu adımları atacağı yönünde.

Gerilim başta iktidara zarar verir, onun için demokrasi ilkeleri, hukuk devletinden taviz vermeden gerilimi düşürmenin bir yolunu bulmak lazım.

Bu arada, her kurumun da kendi sınırlarını bilerek ve o sınırlar içinde hareket etmeye kendini alıştırması gerekiyor. 