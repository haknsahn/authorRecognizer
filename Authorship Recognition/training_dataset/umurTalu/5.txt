Neydi o, neydi!
Tarih böyle şekilleniyor işte.
Gün geliyor...
Ölenlerin hatıraları üstünde de olsa, hayat yeniden mana kazanmaya uğraşıyor. 

***

Her cepheden "şahinler" diyebilir ki, "Ölenler boşuna mı öldüydü!"
Hiç şahin olmadan, tam tersi zaviyelerden de aynı soruyu; vurgu ve tonu değiştirerek belki aynı kelimelerle sorabilirsiniz: 
"Ölenler boşuna mı öldüydü?" 
İlkindeki öfkeli ünleme karşılık, ikincisinde, yorgun, "Niye daha önce olmadı" diye fısıldayan bir soru işareti. 

***

Bir dönem, "30 bin kişinin katili" veya "30 bin evladımızı kaybettik" gibi sözlerin o yuvarlanmaktan küçülmüş koskocaman rakamı, "kabaca" "10 bin güvenlik görevlisi, memur, vatandaş ile 20 bin ölü terörist" idi.
Sonra yalancı bir baharın ardından, yeniden yuvarlandı:
40 bin ölü! 

***

Türkiye'nin dört yanında binlerce anne, baba, kardeş, çocuk; gencecik asker, polis, öğretmen, çiftçi evlatların tabutlarını omuzladı.
Onun belki iki misli "terörist" evlat, ortada varsa bir ceset, kuytu mezarlıklarda, sessiz ağıtlarla yine bu topraklara gömüldü.
Binlerce kayıp, binlerce ölü ya da diri haber alınamayan, binlerce mezarsız kim bilir hangi ücralara gömüldü, hangi çukurlarda parçalandı.
12 Eylül'ün Diyarbakır işkencehanesinden bugüne, cezaevlerine kaç ömür kapandı... "Gazi" askerler, sakat çocuklar... mayınla, bombayla eksilmiş bedenleri kim bilir kaç evlat sürükledi. 

***

Oysa...
İki HADEP'li bir jandarma karakoluna gelip bir dokuz yıldır kayıplara karıştığında da, şimdi öldürülen iki DTP'li için olduğu gibi, bir komutan aileyi ziyaret edip ilgilenebilirdi.
Şimdi bir DTP Milletvekili'nin dediği gibi, "Asker de ölmesin diyebilirdik" denebilirdi.
Şimdiki gibi, Cumhurbaşkanı, Başbakan, hükümet "İlle de demokratikleşme" olduğunu kavrayabilirdi.
Demokratlar, liberaller, solcular; milliyetçi, etnik histerilerin kompleksine kapılmadan, "insan hakları"nı ayrımsız herkes için, devlet görevlisi için de telaffuz edebilirdi.
Büyük işadamları rahmetli Bülent Tanör'e hazırlattıkları raporun arkasında o zamandan durabilir, Türkeş'ten ve ordudan zılgıt yiyince soluğu Genelkurmay'da almayabilirdi.
Demirel, İnönü "Kürt realitesi" deyip affa bile hazırlanırken, Bingöl'de 33 asker tuzağa düşürülmeyebilir, bu katliam olduğunda dahi, ikisi de sözlerinin arkasında durabilirdi.
Gazetecilik, toplumsal öfkelerin rehini veya kışkırtıcısı olmadan, vicdan ve aklı temsil edebilirdi.
Belki de 10 bin, 20 bin, 30 bin, 40 bin ölmeyebilirdi! 

***

Belki, keşke ve bilirdi...
Tarih böyle yazılmıyor elbette.
Lakin...
Bir de şu var:
Tarihi nasıl yazarsan öyle okuyorsun ve daha kötüsü, bazen, nasıl okursan öyle yazıyorsun.
O yüzden...
Bir ülkenin makûs kaderi söz konusu olduğunda, bazen yazdığını artık başka türlü okumak, daha da iyisi, okuduğunu, bellediğini, ezberlediğini başka türlü yazmak gerekebilir.
Çünkü...
25 yılda 40 bin ölü...
Zafer değildir!
Çözüm de değildir!
Ama şu olabilir...
Ortak vicdanın, ortak aklın, ortak duygunun nihayet harekete geçebilmesi için...
Ödenmiş bedeldir...
Çok ağır bedeldir.
Şimdi, tarihe ve hayata farklı bir mana katmak isteyen tüm resmi ve gayri resmi heyetlerin üzerinde, bu bedelin sorumluluğu da vardır.
Taşırlarsa...
Bu ülkeyi karabasanlardan, bir bölgeyi her manada mezarlıktan çıkarabilirler.