Çok güzel tartışma bu!
3G vesilesiyle hoş bir tartışma:
Hıncal Uluç, "teknoloji"nin "o eski dolu dolu gazetecilik" in yerini tutamayacağını...
Teknoloji sayesinde (veya yüzünden!) "gazete binası"na gelmeyen, "gazete havası" koklamayanların bu işin özünü hissedemeyeceğini...
Birbirleriyle ilişki kuramayacağını söyledi.
Mehmet Barlas ile Hasan Cemal "teknoloji" nin yanında saf tuttu.
Haşmet Babaoğlu, "teknoloji iyi olsa da insan değişmiyor" dedi. 
"Nazikçe" hepsinden özür dilerim; bu sadeleştirme "kabaca".
Ama mevzu narin, ince ve güzel. 

TEMEL SORU 
Benim için temel soru şu:
İmkanların dahilinde yaptığın ne? Manası ne?
Daha "gelişmişi"ni sorayım:
İmkanlar arttığında daha fazla yapabildiğin ne? Manası ne? 

OTOBİYO 
Öncelikle, müsaadenizle kendimi kalabalıklar içinde ve mesafelerde tanıtayım!
6 yaşımdan 18'e yatılı okulda okudum. Hep birlikte ders ya da haytalık, iş ya da aylaklık yapmayı öğrenerek. Ortak bir kader inşa edebilmeyi severek.
Üniversite boyu, kalabalık evlerde, kitle hareketlerinde bulundum, sendika, belediye gibi kitlesel ortamda çalıştım.
Babamla içine doğduğum gazeteciliği, 6 yaşımda ölümünden sonra, çok sayıda gazetecinin yaşadığı, mütevazı, çok ortaklaşmacı mahallede soludum.
Çok gazetede, çok farklı gazetecilerle, hep kolektif ve "büyük ölçüde yatay" ortamda çalıştım; yöneticilik yaptım.
Bir gün...
Denebilir ki, kısmen "köşeme" çekildim.
Bir yanda kırgınlık, bıkkınlık; bir yanda severek kullandığım teknolojinin verdiği imkan.
Bir yanda ise, medya binalarının, gazeteciliğe verdiğimiz manaların, onca teknolojiye karşın, hassasından yitirdikleri.
Hem binaların, hem patron ve yönetimlerin, "medya aristokrasisi" nin fazla dikeyleşmesi...
İlan, reklam, eğlence, insan kaynakları gövdesi ağır basan ve "idari talimat ve nizam"ı ile şirket menfaatleri gazeteciliği ezen "işletme"nin, onca cafcafa rağmen kuruttukları.
Bunlara fiziki ve manevi mesafe; fikri ve vicdani özgürlüğünü ayan beyan ilan gayreti!
Şimdi, binaya gitmeyen, teknolojiden yararlanan ve "bildiğiniz" yazıları yazan gazeteciyim! 

NE YAPACAKSIN! "
Temel soru"ya gelirsek...
Şöyle sorabiliriz: 
Özgür olduğunda neler yapabileceğine dair özgür bir aklın, özgür bir vicdanın var mı?
Tüm kanunlar demokratikleşse, "basın özgürlüğü" devlet ile mevzuata karşı tam teşekkül tesis edilse...
Medya ortamı ve gazeteci özgürleşecek mi hakikaten?
Özgürleşecek misin harbiden?
Ne yapacaksın, mesela? Yazamadığın neyi yazacak, üstüne gidemediğin neyi haber, manşet yapacak, kurcalamadığın kimleri dürteceksin? Hiç bakmadığın açılar bulacak mısın; hiç dokunmadığın insanlara dokunacak mısın?
Müessese ile grup çıkarları, sivil ve askeri iktidarlar, ilan ve reklam güçlüleri, hakim ideolojiler, piyasa, kariyer hırsı veya iş korkuları, şöhret ve şöhretli tutkusu, medya hiyerarşisi karşısında, hatta kendi vicdanının tozu, pasına karşı özgürleşecek mi... muhabir, yazar, yönetici? 

AL SANA
Üniversitede ders verirken çocuklarla konuşurduk bunları...
Al sana teknoloji... Ne yapacaksın?
Al sana internet... Neyin, hangi bilginin peşine düşeceksin?
Al sana hızlı iletişim... Ne söyleyeceksin, ne yazacaksın, ne ileteceksin?
Al sana şimdi 3 G... Ne göstereceksin ve ne gizleyeceksin! 
"İsterseniz üç, dört dil bilin" derdim... "Dört dilde de aynı şeyleri okuyup aynı ezberleri yazdıktan sonra..."
Teknoloji esasta özgürlük, çok seslilik imkanını çoğaltıyor; hakikati, bilgiyi arama, iletme, paylaşma ve tartışmanın, değiştirmek için mücadelenin, güçlü karşısında pozisyon bulabilmenin imkanını.
Ama çoğu zaman, kapanın, yani paranın ve gücün elinde kalıyor; çok zaman da, vicdanını, beynini, düşünceni, dilini kısırlaştırıp içine koyduğun bir hap gibi boğazına takılıyor. 

POZİTİF, AKTİF "
Ne yaptığın" kerterizine bir de "etik" misal vereyim.
3 bin imzalı "Hak ve sorumluluk bildirgesi" hazırladığım, "ombudsman" liği kurduğum için, "tetikçiler" bile "etikçi" dedi...
Oysa dere tepe düz gittik...
Bir baktım "etik temizlik" adeta "etnik temizlik" oldu... Yani steril, pastörize bir faça yetti. Gazeteciliğin nice renginin katlini perdeledi.
Oysa yukarıdaki temel mesele gibi...
Pozitif hukuk, pozitif özgürlük gibi; "aktif teknoloji" gibi, "aktif etik" de şu olmalı: 
"Yaptığını temiz yapmaktan ziyade... Temiz olmayanı da yapabilmek!.. Elini hep temiz tutmaktan ziyade... hak ve hakikat için, çamura da daldırabilmek"
O yüzden zaten...
Sansürün kaldırılışının iyi kötü yıldönümü var... Otosansürün kaldırılışının yok!
O yüzden, hangi havayı nasıl kokladığındır mesele!
Beş duyun ve üç G'nin olmasından ziyade; onları nasıl, ne için, kimin için kullandığındır!
Teknoloji getirirken bir yandan; patron, yönetmen, yazar, temsilci, muhabir olarak; Başbakan, Genelkurmay veya Jandarma veya piyasa, para karşısında hazrola geçip geçmediğindir!
Vicdanın hakikaten bağımsızlık için yanıp tutuşması... Gazetecilik tutku ve becerini onun coşturmasıdır! 
(Kötü bir vicdanla bazen iyi gazeteciliğin, iyi vicdana rağmen sık sık kötü gazeteciliğin de hep mümkün olduğunu unutmadan!)