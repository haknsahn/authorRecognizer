Kafayı yiyenlerle üşütenlere ve sık sık kafası bozulanlara ilaç bulunamıyor

Cemal Nadir’in Akşam gazetesindeki bir karikatürünü hatırlıyorum; İstanbul’un, sözde “meydan” sayılan bazı ufarak alanları ile bir kaç kulesindeki saatleri çizmişti.
Her biri değişik bir saati gösteriyordu.
Altındaki lejand da şöyleydi:
“Cümlenin maksudu(maksadı) bir ama rivayet muhtelif”

O saatler bugün yeniden çizilse ve hepsinin akrebi, “vatan ve devlet”i gösterirken, bazısının yelkovanı “demokratik açılım”ı, bazısının yelkovanı “bölünme” yi, bazısının yelkovanı “Kandil dağı”nı, bazısının yelkovanı “Ergenekon”u, bazısının yelkovanı “turban” ı, bazısının yelkovanı “askeri yargı”yı, bazısının yelkovanı “sivil yargı”yı, bazısının yelkovanı “TBMM”yi gösterse...

İnsan kendi kol saatini ayarlamaya kalktığında, her birinin yelkovanı değişik bir “iddia”yı gösteren saatlere bakınca; kafayı yer mi yemez mi?

Rahmetli babamın Hafız Hikmet diye bir sınıf arkadaşı vardı. Esprili bir hukukçuydu. Peş peşe gelen resmi bayramlarda; her kentte, kürsüye çıkanların “vatan, millet, Sakarya” diye bağırmasından usanmış ve o nutuklara kendince bir “nazire” bir taklit yaratmaya kalkmıştı:
- Vatan vatan, nedir kıçıma batan, der dururdu.

“Vatan, millet, devlet” kimlerin neresine ne kadar batıyor bilinmez ama; sadece:
- Batıyor, diye bağıranlar epeyce.

Oysa Namık Kemal, hamaset gongunu gümletirken şöyle diyordu:
Ölmez bu vatan farz-ı muhal ölse de hatta
Çekmez kürenin sırtı bu tabutu cesimi

Eski edebiyatta aşırı abartma hünerine “gulüv” denirdi ve “gulüv”e de örnek olarak Namık Kemal’in bazı şiirleriyle, Mehmet Akif’in “Çanakkale şehitleri” gösterilirdi.

Kafayı yiyenlerin yahut kafayı üşütenlerin yahut kafası bozuk çalanların patolojik durumu; belki de edebiyattaki “gulüv” hünerinin, siyasal nutuklarla demeçlere de aktarılmış olmasından kökenleniyor.

Mikrofonu ele alınca:
- Damarlarımdaki kanın son damlasına kadar, diye bağırmakla; ne Tuzla tersanelerindeki işçi ölümleri azalıyor; ne Adalet Bakanlığı’nın Bütçe’den aldığı yüzde 1’lik pay çoğalıyor; ne son 25 yılda, sınır ötesi operasyonların da etkisiyle, savunma harcamalarına 300 milyar dolarlık bir artı eklenmesinin, iç göçleri de büsbütün tetiklemiş olması engellenebiliyor.

Türkiye’nin tümörleşmiş sorunlarının tomografisini çekmeye kalkanlar olunca da, siyasetçilerin yanıtı hep aynı:
- Milletimizin gücü, her sorunun üstesinden gelmeye kadirdir.
Şak, şak, şak, şak, alkışlar...

Ne yazık ki Türkiye’de “siyasetçi yalanları” üstüne, kimse bir “doktora tezi” yapmayı göze alamadı...

Şayet böyle bir “doktora tezi” yapılmış olsaydı, acaba şampiyonluğu kim kazanırdı?

Bir başka eğlenceli soru da:
- Siyasal palavra şampiyonluğunu kazanan kişi, neden o kadar palavra sıkmaya gerek görmüş ve bunun karşılığında ne kazanmıştı?

Meydan saatlerindeki tutarsızlıklar, kafaları karıştırıp, akılların kaçmasına neden olunca da, gıdıklayıcı bir karikatür konusu daha çıkıyor ortaya:
Bir yığın silahlı, silahsız, takkeli, sakallı, türbanlı, türbansız kafa...
Ve kafaların içinden kaçan keçiler...
Altına da 2 kelimelik bir açıklama:
“Keçileri kaçırınca”...

Eski Yunan mitolojisinde bir “Tantal” işkencesi vardır.
Siplyos kentinin, yani bugünkü Manisa’nın kralı olan Tantal, kendileriyle dalga geçmeye kalktığı için tanrıları kızdırır ve yer altında bol meyve ağaçlarıyla dolu, masmavi bir gölü de bulunan bir cehenneme gönderilir.

Tantal, o cehennemde ne zaman susasa da masmavi göle doğru eğilse; sular geri çekilir.
Ne zaman acıkıp, meyvelere doğru uzansa; meyveli dallar, erişemeyeceği bir yere doğru yükselir.

Eski Yunan mitolojisindeki en korkunç 2 işkenceden biri olarak gösterilir Tantal işkencesi...

Medyada garip garip intihar haberleri, garip garip “suikast girişimi” haberleri...
Sanki kendi kendimize bir “Tantal işkencesi” yaratmaktan zevk alan “mazo-sadik” bir takım sapıklarız...
Tövbe tövbe estağfurullah!

Yüzlerce yılın içinden akıp gelen “halk deyimleri” ırmağından da bir kaç cımbızlama:
- Anlayana sivri sinek saz, anlamayana davul zurna az”

Bir de harika bir beyit:
Yok ise nameni takdir edecek guş (kulak)
İsrafı nefes eyleme tebdili mekân et

Birileri de, hani sanki Mussolini’nin hukukçusu Alfredo Rocco’nun “Ceza Yasası”nı, kopya ederek TCK’yı yürürlüğe sokanlarmış gibi:
“Doğruyu söyleyeni 9 köyden kovarlar” demiş.
Ve hemen yanıtı da gelmiş:
“Yalancının mumu, yatsıya kadar yanar”.

Meydan saatlerinin her biri, zamanı değişik de gösterse; galiba en iyisi yine kendi kol saatine bakmak, avucunu sıkıp hafif sallayarak da olsa...