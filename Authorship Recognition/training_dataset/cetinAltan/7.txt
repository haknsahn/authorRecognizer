Biri palavra sıktı, öteki şaştı şaşırdı, beriki sadece aşırdı

Yepyeni bir yüzyılın, tam 10’uncu yaşına basacağı günlerde ve tam İstanbul’u tehdit eden depremin alarm sirenleri, ayyuka çıktığı bir sırada...

Dünkü Vatan gazetesinin manşetinde, Can Dündar’ın fotoğrafıyla birlikte, “Mustafa’dan yargılanacak” haberini gördüğümüzde...
-Allah Allah dedik ve manşetin altındaki açıklamaya baktık:
“Sincan Ağır Ceza Mahkemesi, 1.1 milyon kişinin izlediği Mustafa filminde “Atatürk’e hakaret” edildiği iddiasıyla Can Dündar’ın 7.5 yıl hapis istemiyle yargılanmasına karar verdi”
Diye yazıyordu.

Bendeniz, ta 1947’lerden bu yana, bir kalem emekçisi olarak yüzlerce davadan geçmişliğin ne demek olduğunu da bildiğim için; Can’ın da fotoğrafına bakarken, nedense Paris’te Türk Büyükelçiliği’nin yanındaki sokak tabelasını hatırladım.

O sokak tabelasında:
“Ankara Sokağı” diye yazıyordu ve altında da parantez içinde bir uyarı vardı:
“(Çıkmaz sokak)”

Can’ın fotoğrafı, sonra da Paris’teki Büyükelçiliğimizin yanındaki sokağın tabelası; hafızamı, 250 yıl önce Fransa’nın Toulouse kentinde görülmüş bir davaya doğru paraşütledi.

1750’li yıllarda Toulouse kentinde Protestanların yeğlediği giyimlerden satan bir mağazanın sahibi Calas, Vatikan’ın koyu Katolik baskısına burun kıvırmışlardan biriydi.

Calas’ın büyük oğlu, babasının dokuma atölyesinde kendini asarak, intihar etmişti.

Olay, kentteki Protestan düşmanı bağnaz Katolikler tarafından kuduz bir öfkeyle karşılandı ve Calas, oğlunun Katolikliğe dönüşünü engellemek için, kendisini öldürmüş olmakla suçlandı.

Calas, yerel mahkemede oğlunun intihar etmiş olduğunu söyleyerek, kendini savunmaya çalıştı ama kimse dinlemedi.

Ölüm cezasına çarptırılan Calas’ın, bir gün sonra halkın gözleri önünde, işkence çarkına gerilerek önce boynu kırıldı ve sonra da kendisi odunlar üstünde yakıldı.

Cenevre’de oturmakta olan Voltaire, Toulouse mahkemesinin vermiş olduğu ölüm kararındaki haksızlığı öğrenince, kalemiyle ayağa kalktı.
Ve Avrupa’nın önemli bir çoğunluğunu da inandırdı, Calas’ı idama mahkûm eden Toulouse’lu yargıçların, Protestan karşıtı önyargılı bir karar verdiğine.

Ne olduysa da bundan sonra, Calas’ın işkencelerle yakılarak idam edilmesinden sonra oldu.

Voltaire’in, Toulouse mahkemesinin haksız kararına karşı açtığı kampanya sonucu; davaya yeniden bakması için 50 yargıçtan oluşan yeni bir jüri kuruldu ve 50 yargıç idam kararını iptal etti.
Fransa devleti de, Calas’ın ailesine tazminat ödedi.

Voltaire’in Calas davasına sahip çıkmasıyla, Calas’ın idamından sonra davanın yeniden görülmesine yol açması; Fransa’da ceza yasasında reformlara ve dinsel bir hoşgörünün yaygınlaşmasına neden oldu.

Şimdi şöyle bir soru geliyor akla:
-Şayet Voltaire, İstiklal Mahkemeleri döneminde Türkiye’de sağ olsa ve bir çok idam kararının haksız verildiğini iddia etseydi; örneğin Maliye Nazırı Cavit Bey’in neden asıldığını ırgalasaydı, kendi de idam edilir miydi, edilmez miydi?

“Biz başka, Fransa başka” dendiğinde ise...
Ne kırmızı bayraklı cenazeler bitiyor; ne kentlere doğru yayılma gösteren sokak çatışmaları; ne “gelişmiş devletler” arasında yer alınabiliyor; ne de göçlerle taşranın, İstanbul’un kadastrosuz Hazine arazisini yağmalaması sona eriyor; ne de “Mustafa” diye bir film yaptığı için, Can Dündar suçlanmaktan kurtulabiliyor.

Şimdi bir de 450 yıl önce yazılmış olan bir koşmanın son dörtlüğüne bakalım:
Abdal Pir Sultan’ım bu nasıl haldir
Yiğidi meydana getiren maldır
Fukaranın yüzü bir soğuk göldür
Soyunup da ona kimse dalmıyor

Ne yazık ki askeri okullarda, ne halk edebiyatı ile onu emziren toplumsal yapı üstünde, ne de “Celali İsyanları”nın ekonomik nedenleri üstünde duruluyor.

Dağa taşa “Önce vatan” yazmakla da; geline geline yepyeni bir yüzyıl, 10 yaşına basarken; dünkü Cumhuriyet gazetesinin şu manşetine geliniyor:
“Haklarını arayan TEKEL, demiryolu ve itfaiye çalışanlarına polis biber gazı ve copla müdahale etti
Emekçiysen değerin yok”

“Meslek sahipleri” itibarsız, sadece “mevki sahipleri” itibarlı olunca da...
Son 80 yılın özeti, eski bir çocuk tekerlemesine dönüşüyor:
Açıl susam açıl!
Açılmaz.
Anahtarı nerde?
Suya düştü.
Su nerde?
İnek içti.
İnek nerde?
Dağa kaçtı.
Dağ nerde?
Yandı bitti kül oldu.

Vay benim köse sakalım...