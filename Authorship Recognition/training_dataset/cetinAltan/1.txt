“Ben bir ağacı, insandan daha çok severim”

şte yine geldik biten bir yılın son cumartesisine.       Rıza Tevfik, nerdeyse 100 yıl önce kızı için yazdığı bir şiirde şöyle diyordu:
 Neşeli ol neşeli,
 Varsın desinler deli.
 Eğlenmeli gülmeli,
 Her gün her zaman kızım.

İNSAN’ı “tek gülen canlı” diye tanımlarlar.
Oysa nedense bizde “gülmek” pek makbul sayılmaz.

1935-36 yıllarında, “kendilerini Atatürk ilke ve inkılapları doğrultusunda çağdaş uygarlık düzeyine” erişmişliğin ilk örnekleri olarak gören bayan öğretmenler; ilk okullardaki sınıflarda, kıkırdayıp gülen küçük öğrencileri:
- Karı gibi gülme, diye azarlarlardı.

“Çağdaş uygarlık düzeyine erişmiş” olduğuna inanan bayan bir öğretmenin;”gülen kadınları” da horlayarak, ufacık bir öğrenciyi gülerken gördüğünde:
- Karı gibi gülme, diye azarlaması...
Bize özgü bir uygarlık çabasının,”İmtiyazsız sınıfsız, birleşmiş bir kitleyiz” marşıyla, tavla oynamasına benziyordu.

TV ekranlarında ajans haberlerini izlerken gördüğümüz, Hazine’den geçinmeli “mevki sahipleri”nin yüzleri hep asık.
Sanki:
- Ağır ol da molla desinler, inancından kopyalı.

Bitmekte olan bir yılın son cumartesisine, geçmiş yıllarda “havanda ne kadar su dövüldüğü” nü yansıtmak için; dünkü Vatan gazetesinin manşetine bir göz atalım:
“Türk halkı kime inanacağını şaşırdı
REUTERS haber ajansı, Türkiye’de casus filmlerini aratmayacak türden olayların peş peşe yaşanmasını dünyaya böyle duyurdu, ‘Gerilim artıyor’ yorumunu yaptı”.

REUTERS haber ajansı, yorumunda haklı gibi; nedeni de, “Atatürk ilke ve inkılapları doğrultusunda” Türkiye’de piyano satışlarının, nerelerde ne kadar artıp artmadığının bilinememesi.

Buna karşılık Sandras dağları yamaçlarındaki Beyobası beldesinde; şelale şelale bir akışın doğal bestesini seslendiren “Yuvarlakçay”ın, kurulacak bir hidroelektrik santralı için; barajlarda toplanması projesiyle, nasıl susturulmak istendiği; Köyceğiz’de de biliniyor, Dalyan’da da biliniyor, Ortaca’da da biliniyor, Fethiye’de de biliniyor.

Ya hele “Yuvarlakçay” yatağının çevresindeki, tanrısal güzellikteki ormanlardan kesilen anıtsal çınarlar, çamlar, günlük ağaçları...

“Yuvarlakçay Koruma Platformu”, o yörelere yerleşmiş İngiliz, Alman, Hollandalı, İsveçli dostlarla birlikte;”Yuvarlakçay”ın yatağı çevresinde kamp kurdu.
Yılbaşı gecesini de orada geçirecekler.

İnternetin “Facebook’ta cause” sayfasına bakanlar, “Yuvarlakçay” çevresindeki ormanlarda yıllarca inceleme yapmış Amerikalı, İsveçli, İngiliz bilginlerin; dünyanın başka yerlerinde bulunmayan 16 tür bitki ile susamuru gibi canlıların ve göçmen kuşların, nasıl yok edilmek üzere olduğuna; tüm İNSANLIĞIN ve üniversitelerin dikkatini, nasıl çekmekte olduğunu görürler.

Onlarla birlikte, protestocu köylü dostlara katılmış olan Muğla Üniversitesi Rektör Yardımcısı Prof. Dr. İbrahim Yokaş’a da; Köyceğiz sevdalısı bir kalem emekçisi olarak şükranlarımı sunarım.

İsveçli bir botanik bilgini, yok edilmiş anıtsal çınarların, ancak bir daha 200 yıl sonra var olabileceğini bilimsel bir feryatla açıklıyordu.

Hollandalı bir dost da, Dalaman çayı üstüne kurulmakta olan Akköprü barajının, biraz daha altına bir baraj daha kurmaya kalkmanın, anlamsızlığını mızraklaştırıyordu.

Köyceğiz Gölü’nün arıtma tesislerini kurmuş olan Alman Mühendis Hartmut Beck ise; “Yuvarlakçay”ın söndürülmesiyle kurulacak barajdan, “alabalık çiftlikleri”nin de yararlanmaya kalkabileceğini ve Köyceğiz Gölü’nün arıtılamaz duruma düşeceğini haber veriyordu.

“Otofaji”, “kendi kendini yok etme” patolojisi; “gülme düşmanlığı”nın da, azgın bir zamparası gibi...

Beethoven sağ olsa, “Yuvarlakçay Koruma Platformu”na katılır ve onların, Yılbaşı gecesi de dahil, Sandras yamaçlarındaki o güzelim “Yuvarlakçay” da sürdürdükleri ve sürdürecekleri “protesto kampında”;”6’ncı Senfoni” yi; “Senfoni Pastoral” i çalardı.

Beethoven, bir piyano sıkıntısı çeker miydi, çekmez miydi?
Bunu da 62 siyasal partinin liderleriyle, militerlere sormak gerekiyor; her şeyi en iyi kendilerinin bildiklerini onlar iddia ediyor çünkü.

Sultan Aziz dönemindeki ünlü Hekim Marko Paşa; o siyasetçilerle militerleri görse, muayenehanesindeki bir levhayı hediye ederdi kendilerine:
- “Ne ararsan bulunur, derde devadan gayrı”

Biten bir yılın son cumartesisi...
Yine de:
 Neşeli ol neşeli,
 Varsın desinler deli.
 Eğlenmeli gülmeli,
 Ömür geçiyor kuzum.