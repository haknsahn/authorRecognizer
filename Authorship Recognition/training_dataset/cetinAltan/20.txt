Gııırç güm ve korna sesleri...

Bayramda arabasıyla birkaç günlük bir tatile çıkmış olan gençten bir adam; yolda 7 kişiyi çiğneyip, 3 taksinin devrilmesine ve 2 minibüsün de bir kamyonla çarpışmasına neden olduktan sonra, kıyıdaki çanak çömlek, bardak tabak da satan marketimsi bir dükkânın içine dalarak durabilmiş.

Çıktığı tatil yolunda, bir felaket panayırı yaratan gençten adam; bir hastane yatağında gözlerini açtığında, beyaz gömlekli bir doktorun üstüne doğru eğildiğini görmüş:
- Nerdeyim, demiş; ne oldu bana?
Doktor da:
- Gerekli analizin sonuçlarını aldım, demiş; alkolünüzde çok az kan bulunabildi.

Sandur Özgöçek, çoktandır görmediği eski dostu Bultaş Paypay’la karşılaştı. Bultaş Paypay, son model harika bir arabadan iniyordu.

Hemen koşup yanına gitti:
- Merhaba yahu, dedi; senin mi bu araba, ben görmeyeli zengin mi oldun, piyango mu çıktı ne oldu?

Bultaş Paypay gülerek, içtenlikle sarıldı eski dostu Sandur’a:
- Yok, dedi; piyango falan çıkmadı, çok daha iyisi oldu. Bana milyonlar kazandıran bir krema keşfettim. Bir keçiboynuzu üstüne sürdüğümde, bir ananas tadı veriyor.
Sandur da:
- Kutlarım, dedi; bravo vallahi...

İki yıl kadar sonra da, Bultaş Paypay bir marinanın rıhtımında dolaşırken, kıyıdaki bir yatın kıç güvertesinden kendisine el sallayan Sandur Özgöçek’e rastladı:
- Hey Sandur, senin mi bu yat, diye bağırdı.
- Evet, benim benim...
- Gözlerimle görmesem, inanmazdım doğrusu. Peki nasıl aldın bu yatı?

Sandur, yatının güvertesinden bağırarak anlatmaya başladı:
- Bana da dört bir yandan milyonlar yağmaya başladı. Ben de bir krema icat ettim.

Paypay kıpkırmızı kesildi birden:
- Demek benim kremayı çaldın namussuz hergele, diye; nerdeyse kükredi eski dostuna.

Özgöçek bir kahkahayla:
- Yok hayır, dedi; aynı krema değil benimki, ben ananasa sürülünce keçiboynuzu tadı vereni icat ettim.

Yıllar sonra her iki dost yine karşılaştılar:
Keçiboynuzuna sürünce ananas tadı veren kremanın sahibi Bultaş, sık sık nutuk söyleyen bir iktidar siyasetçisi olmuştu.

Ananasa sürünce keçiboynuzu tadı veren kremanın bulucusu Sandur da, hiç bir şeyi beğenmeyen bir muhalefet siyasetçisi olmuştu.

AB’li bir diplomat ile Afganlı Taliban’ın bir sözcüsü, gizlice İsviçre’de bulunmuşlar görüşüp tartışıyorlardı.
AB’li diplomat:
- Boşuna tartışmayın benimle, diyordu.
Sonra da sağ gözünü göstererek ekliyordu:
- Ben istersem ağzımla, gözümü bile ısırabilirim.

Afganlı sözcü de, tepeden tepeden:
- Hadi canım olacak şey mi söylediğin, diyordu; hadi bakalım ısır da görelim...

AB’li diplomat, takma olan sağ gözünü çıkarıp ağzına alıyordu:
- İşte gördün mü, diyordu.
Arkasından da:
- İstersem sol gözümü bile ısırabilirim; benimle tartışmanın anlamı yoktur, diyordu.

Taliban’ın sözcüsü Afganlının sinirleri gerilmişti:
- Bütün bunlar kefere oyunu, diyordu; anladık sağ gözün sahte bir gözmüş; sol gözün de sahte değil ya, zor ısırırsın onu...

Bu kez de AB’li diplomat, ağzından protezlerini çıkarıp sol gözüne götürüyordu:
- Gördün mü bak, diyordu; posta koyarak başa çıkılmaz bizim gibilerle.

Taliban’ın Afganlı temsilcisi, bozum olmuş görünmemek için:
- Abartma o kadar, sen bir cehennem tilkisisin; ben de yapabilirim senin yaptıklarını, dedi.

AB’li diplomat:
- Boşuna yorma kendini, deyince de; Afganlı, parmağıyla sağ gözünü çıkarıp ağzına aldı.
Sol gözü için dişlerini sökmeye çalışırken de, kendisini acil servise kaldırdılar.

Batan bir gemiden sağ kurtulan iki politikacı, bir salın üstünde yapayalnız kalakalmışlar.
Politikacılardan biri öylesine paniklemiş ki, diz çöküp yalvarmaya başlamış:
- Tanrım affet beni; şimdiye dek kürsülerden söylediğim yalanları bir dana asla tekrarlamayacağım. Şayet beni kurtarır, hayatımı bağışlarsan, ne TV’lerde kimseye sövüp, sadece kendimi öveceğim; ne anası ağlayanlara kulak asılmayınca, bayrakların daha yükseleceğini iddia edeceğim... Şayet beni kurtarırsan, boynu bükük mütevazı bir kul...

Salın üstünde diz çökerek Tanrı’ya yalvarıp duran politikacının, omzuna dokunmuş arkadaşı:
- Kes artık şu vaatleri, demiş; nasıl olsa kurtuluyoruz, bir gemi geliyor, gördü bizi...

Eski Dışişleri Bakanlarından biri, İncili Çavuş’a dert yanarken:
- Ah, diyormuş; içerde siyasetçilerin bakmak için kullandıkları dev aynalarını, neler yansıtmakta oldukları hiç silinmeden, ülke dışında da gösterebilseydik AB üyelerine; her halde daha iyi anlarlardı ne kadar büyük olduğumuzu...

Şimdiden bir müjde:
- Bayramlar yine gelecek önümüzdeki yıl da, hiç merak edilmesin...

Can Yücel’den bir şiirle bitirelim yazıyı:

  Serçeleme
 
 Çok oldunuz be serçeler
 Kapatırım şimdi kapıyı
 Dedim
 Dinlemediler beni
 Ben de kapatmadım kapıyı
 Varsın dinlemesinler