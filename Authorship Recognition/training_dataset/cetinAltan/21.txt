Yüz yıl sonraki bayramlar...

Artık iyice belli ki, 21. yüzyılın sonuna doğru dünyalılar tatillerini uzayda yapmaya başlayacaklar.
Elbet dış görüntüye aşırı meraklı olan Türk’ler de bu modanın dışında kalmayacaklar.

Eşe dosta:
- Bu bayramı biz de uzayda geçirmeyi düşünüyoruz, türünden çıtlatmalarla, yeni aldıkları uzay giysilerini gösterecekler...

Eş dost da buna hiç şaşmamış görünecek ve:
- Biz de aynı şeyi düşündük ama, diyecekler; geçen bayram uzaya giden görümcem beklediğini bulamamış orada. Ne zaman gündüz, ne zaman gece olduğu bile anlaşılamıyormuş.
Öncelikle de genç çiftler yer çekimsiz sevişmeye alışık olmadığı için çok zorluk çekmişler. Sonunda uzay motelindeki bir uzman göstermiş kendilerine uzayda nasıl sevişileceğini... O nedenle de uzaya gitmek yerine, okyanusun altı bin metre derinliğindeki bir akvaryum-site’de geçireceğiz bayramı...

2096’nın Kurban Bayramı’nda İstanbul’un trafik sorunu yine güncelliğini korusa bile, çok kişi arabasını metro trenlerinin özel vagonlarıyla taşıyacak gideceğe yere... Kullanmasa dahi arabası olduğunu göstermek için...

Oraya buraya özel helikopterleriyle uçmayı yeğleyenler ise havadayken araçları arızalandığında, denizdeki cankurtaran yeleği gibi, hemen omuzdan kemerli bir pervane takacaklar kıçlarına... Pervanenin aküyle çalışan küçük motoru kendilerini salimen indirecek toprağa...

Yüz yıl sonraki bayramların bir başka özelliği de, İslam dünyasına ait tüm kurbanların iki milyon metrekarelik ortak bir mezbahada kesilmesi olacak...
Kurban kestirmek isteyenler, evlerinde mezbahanın bilgisayarlarına yazdıracaklar adlarını...

Kendileri için kesilmiş kurbanların boynuzları da, iki gün içinde bir kurdeleye bağlanmış olarak evlerine gönderilecek...
Böylece her aile kendi döneminde kestirmiş olduğu kurban boynuzlarını, yine kendi sülalesinden gelecek yeni kuşaklara armağan bırakabilecek...

Ve aileler bu yeni tür mirasla övünecekler.
- Rahmetli dedemin dedesinden yirmi sekiz çift kurban boynuzu kaldı bana; dedemin babasından yirmi altı, dedemden on sekiz...

Kurban etlerinin ne olacağına gelince...
Dünyadaki tüm yoksullar güneş enerjisiyle karları eritilmiş kutuplara yerleştirileceğinden, etler hemen kutuplara gönderilecek...
Tek sorun kurban etlerinin sadece yoksul Müslümanlara mı, yoksa tüm yoksullara mı dağıtılacağı.

Bu konuda koalisyonun kanatlarında dahi sessiz bir tartışma başlamış durumda...
Bazıları:
- Aynı dinden olmayanlar neden İslam’ın kestiği kurbanlardan yararlansınlar, diyor.
Bazıları da:
- Bir ayrım gözetmeden tüm yoksulları sevindirmek, İslam’a daha çok sevap kazandırır, diyor.

Her ne kadar tartışma şimdilik koalisyonun bozulmasına yol açacak bir şiddette değilse bile, yüz yıl içinde anlaşmazlığın git gide daha da derinleşmesinden korkuluyor.
Bu nedenle Washington, bir çözüm yolu aramaya hemen başlamış durumda.

Yüz yıl sonra en çok hangi fıkranın sevileceği konusunda da bir anket hazırlanıyor...
Sanırız şu fıkra kazanacak...
Temel bir ağacın altında ikindi namazını kılmış, arkasından da ellerini açıp Tanrı’ya isteklerini sıralamaya başlamış:
- Ha pana bir ev veresun..
Göklerden bir ses:
- Olmaz, demiş...
- Haa... Öyleyse biraz para veresun...
Aynı ses yine:
- Olmaz, demiş...
- Ha... Öyleyse bir arapa veresun...
- Olmaz...
- Ha... Öyleyse çıldığım namaz içun beni cennetine çoyasun...
- Olmaz...
Temel kızmış:
- Ha.. Olmayırsa olmayır, demiş. Ben de zaten aptessuz çılaydım senin namazı...

Bayramınız kutlu olsun...

Not: 14 yıl önce yazılmış bir yazı.