Mehmet Akif Ersoy’u çok yönlü değerlendirme


Mehmet Akif Ersoy Üniversitesi’nin düzenlediği Uluslararası Mehmet Akif Sempozyumu Bildiriler Kitabı yayımlandı. Sempozyum 19-21 Kasım 2008 tarihleri arasında yapıldı.

Kitabın editörleri şu isimlerden oluşuyor: Prof. Gökay Yıldız, Prof. Dr. M.Zeki Yıldırım, Yrd. Doç.Dr. Şevkiye Kazan, Yrd. Doç.Dr. Hülya Yazıcı Okuyan.
İstiklâl Marşı’nın, Çanakkale Şehitlerine’nin şairi Mehmet Akif Ersoy’un hem Türk şiiri, hem de cumhuriyetin toplumsal tarihi içindeki yeri belirlenmelidir.
Sempozyumlardaki bildirilerin yayınlanması, onlara kalıcılık kazandırırken, orada olmayanlar için de başvuru niteliği taşıyan bir kitaba ulaşmayı mümkün kılıyor.
Edebiyatımızın ünlü ve önemli adlarını sempozyumlarla gündeme getirmek, üniversitelerin, bilim kurumlarının aslî görevleri arasındadır.
Çeşitli açılardan yaklaşımlar, çeşitli yönlerine değinen incelemeler, onun daha iyi anlaşılmasını sağladığı gibi, bugün nasıl okunması gerektiği konusunda da yeni değerlendirme ölçütleri sunar bize. Bildiriler kitabının başında Mehmet Akif Ersoy Üniversitesi Rektörü Prof. Gökay Yıldız’ın girişi var.
Ersoy gibi çok ünlü, çok tanınmış şairlerin, edebiyat adamlarının tam tanındığını, sanatının, düşüncesinin ayrıntılarının bilindiğini söyleyemeyiz.
Bu sempozyum bu konuda atılmış, devamının gelmesini beklediğim bir adımdır. Uzman, öğretim üyesi ve yazarların 102 bildirisi bu kitaplarda yer alıyor.
İkinci cildin sonuna, sempozyumdan fotoğraflar, sergilerden görüntüler konulmuş.
Bildirilerden bazılarının adlarını verelim:
Safahat Tartışması-Cafer Şen, Mehmet Akif Ersoy Şiirinde II. Meşrutiyet İstanbul’unun Sosyal Tipleri-Ebru Kavas, Necip Fazıl Kısakürek’in İdeoloji Bakımından Etkilendiği Şair-Eşkane Babayeva, Mehmet Akif’in Şiirlerinde Halk Edebiyatı Unsurlarından Kalıplaşmış Sözler-Halil Altay Göde, Fikret-Akif Meselesine Nesnel Bir Bakış-Hüseyin Tuncer, İkinci Meşrutiyet Dönemi Fikir Hareketleri İçinde Mehmet Akif-İsmail Parlatır, Mehmet Akif’in Berlin Hatıralarında Batı(lı) İmgesi-Mehmet Uysal, Mehmet Akif’in Şiir Estetiği-Nazım Elmas, Mehmet Akif ve Neyzen Tevfik-Selman Yaşar.
Bazı bildiriler, Mehmet Akif Ersoy’u yeniden okumanızı gerektirecek. Onun metinlerinde yapacağınız bir değerlendirme, size çağdaş, daha doğrusu eksikleri giderilmiş bir Mehmet Akif Ersoy portresi sağlayacak.

Mehmet Akif Ersoy şiirinde sosyal tipler

Mehmet Âkif’in birçok şiiri, yazıldıkları zamana ait İstanbul zümrelerinin durumu hakkında önemli bilgiler verir. Bir diğer bakış açısıyla bunlar, bir Müslüman-Türk aydını olarak Âkif’in, sosyal değişmenin getirdiği sorunlara nasıl yaklaştığını da belgeler. Âkif, II. Meşrutiyet döneminin en çalkantılı yıllarında adını duyurmakla birlikte, ülkede yaşanan olumsuzluklar karşısında toplumsal seferberliği hızlandırma yoluna gitmiştir. Bir tarafta statüye, güce önem veren, siyasî bütünlükten yoksun, otorite boşluğunun yanı sıra ahlakî yozlaşmanın at başı gittiği bir iktidar grubu vardır, diğer yanda ise dinî bir örgütlenmeyle yapılanmış, üzerinde devletin etkisini hisseden, geçim sıkıntısı çeken cemaatçi bir yapı, yani yönetilenler. Ordu, maliye, mektep, medrese, aile kurumu gibi devletin birçok müessesesi çökmüş durumdadır. Ne tam anlamıyla Doğulu, ne de Batılı olabilmiş bir “ara nesil”in yaşamını, en canlı ve gerçekçi biçimiyle tespit eden Âkif, yakın tarihimizin en önemli görgü tanıklarından biri olmuştur.

DOĞAN HIZLAN’IN SEÇTİKLERİ

Andre Acıman Adınla Çağır Beni Sel
Nermin Bezmen Bizim Gizli Bahçemizden Doğan
Jon Krakauer Yabana Doğru Siren
Doğan Aksan Nâzım Hikmet Şiirinin Gücü Bilgi
Fırat Ceweri Birini Öldüreceğim İthaki

