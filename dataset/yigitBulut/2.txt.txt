Merkez Bankası ve Hükümet’e sesleniyorum...
Size bir soru sorarak başlamak istiyorum; bir ülkede Hükümet ve Devlet’in Kurumları neden vardır?

Amaç; o ülkede yaşayan halkın “güveni, refahı, mutluluğuna” hizmet etmek, ona karşı girişilen her türlü 
“hukuki gayri hukuki” çabaya karşı durmak değil midir? Peki o zaman aşağıdaki satırları “birlikte okuyalım 
ve sonra” soracağım sorulara cevap arayalım;

1- Bir ülke dünya üzerindeki en yüksek nominal faizi ödüyor ve düşen kurla birlikte “içeriden-dışarıdan” 
bozulan dolarlar; “yıllık yüzde 35 ile 42” dolar bazında getiri sağlıyorsa,

2- Sıcak paranın sağladığı getiri, bir ülkenin “vatandaşına harcanması gereken sağlık, eğitim, savunma, 
yatırım” harcamalarından kesilerek “aktarılıyorsa”,

3- Konsolide bütçe rakamlarının neredeyse yarısı “sıcakçılara” sunuluyorsa,

4- Sıcak para “finansal sonuçları” değiştiriyor, ama arkasında “makro dengeler” tarihte görülmemiş seviyelerde 
“bozulma” gösteriyorsa,

5- Ülkenin “reel sektör” kuruluşları, bankaları, telekomünikasyon şirketleri, limanları, yer altı kaynakları 
kontrolsüz “özelleştirme” politikası sonucu “yabancıların kontrolüne” geçiyorsa,

6- Sıcak paranın yarattığı sonuçlar “makro ekonomik bozuklukların” kısa vadede algılanmasına izin vermiyor, 
orta ve uzun vadeli “enkazın” sorgulanmasını engelliyorsa,

7- Ve en önemlisi “daha önce yaratılan finansal kriz” döneminde gönderilen “sıcakçıların Derviş’inin” kurduğu 
sistemde, “dolar kurunun kontrolü” dışarıdan gelen “para” eline geçmiş ve “giren para”; “kura basarak” kârını 
katlama şansını “elde etmişse”. O ülke “kontrol alına” alınmış ve “Halkın her sektörde çalışarak” yarattığı “katma 
değer”, sıcak para tarafından “finansal pozisyonlar” aracılığıyla transfer edilebilir hale gelmiştir...

Sonuç 1: 2003-2007 arasında “yüksek petrol fiyatı” sonucu her yere para yağarken; “bizim Merkez Bankası” 
faizi “dünyada olmayan bir yerde” tutarak ülkenin kaynaklarını “gereksiz yere birilerine transfer” etti...

Sonuç 2: Euro-dolar paritesindeki gelişmeler ve “dünya sermaye piyasalarının” hâlâ “kritik sınırları” aşağı 
geçmemesi gibi “gerçekler” Merkez Bankası’nın “hâlâ radikal faiz indirimi yapabilme şansı” olduğunu gösteriyor.

Sonuç 3: Sıcak para dünyanın en yüksek faizini aldığı gibi, euro-dolar dinamiğinden de yararlanarak kuru aşağı 
basıyor ve kârını “inanılmaz şekilde arttırıyor”. Merkez Bankası’na ve Hükümet’e düşen kurun düşüşüne artık “dur” 
demek ve “kârın daha da artmasına, varlıklarımızın daha da emilmesine” engel olmak.

Sonuç 4: Faizi indirmek “kuru değiştirebileceği” gibi “enflasyonist baskı da” yaratmaz. Halkın “neredeyse tamamı” 
borçlu... Böyle bir yapı içinde “kimse faiz düştü” diye “harcama” yapmaya yeltenmez. Daha çok dolara talep 
oluşabilir. Şu an içinde bulunduğumuz denklem sadece “sıcak paraya” yarıyor.

Son söz: 2003-2007 arasında “sıcak paranın” ülkenin “iliğini emmesini” dünya genelindeki yapı çok müsait 
olmasına rağmen, Merkez Bankası ve siyasi otorite hiçbir şey yapmadan seyrettiler. Merkez Bankası “iş bilmezlikten” , 
Hükümet “siyasi rantı içeride sahte cennet ile çoklamak” adına “hareketsiz” kaldı... Şimdi “ikisine de sesleniyorum” ; 
gelin, sıcak para, kuru daha da basıp, kârını katlayıp “varlıklarımızı” alıp gitmeden “faizi radikal” olarak düşürün... 
Hem Türkiye “bu yükten” kurtulsun, hem de “kârlar artmadan” ve ülkemizin varlıkları, “kâr” adı altında “uçup gitmeden” bu 
sahte cennet “daha derinleşmeden” bir yerde “dursun”...

Not: Merkez Bankası “enflasyon” masalı anlatmasın. En küçük bir bozulmada hedeften yüzde 100 saptılar... 
Enflasyon düşük kalsın ama “ülkem yılda 100 milyar dolara yakın” kâr transferine “sahne” olsun! Bedel bu ise 
“bırakın” enflasyon birkaç puan yükselsin... İddia ediyorum; faiz 6 puan dahi indirilse, enflasyon “son verideki 
kadar” şaşmaz!! 