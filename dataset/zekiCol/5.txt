Hiçbir teknik adam, üç günde takımına, sistemini, stratejisini benimsetemez, kafasındaki oyunu oynatamaz. Ama çoğu teknik adam, hele böylesi sezon içi görev değişikliklerinde ve kısa sürede daha disiplinli, daha istekli ve daha motive olmuş bir kadroyu sahaya sürebilir. Ziya Doğan, Trabzonspor’a gelir gelmez, ayağını tozuyla belli ki işe buradan başlamış. En büyük silahlarından biri olan oyun disiplinini hemen devreye sokmuş. Takımın en belirgin sıkıntılarından biri olan savunma ve orta saha blokları arasındaki kopukluğu azaltmış. Oyunun boyunu kısaltmış.

Doğan’ın küçük fırça darbeleriyle tuval üzerinde yaptığı bir kaç oynama bile Lazaroni dönemine oranla çok daha olumlu görüntü veren bir Trabzonspor tablosunu ortaya çıkardı dün. Bordo-mavili ekip, aman aman bir futbol oynamadı. Ama diri, istekli, dirençliydi ve zaman zaman çok da akılcı işler yaptı. Oyunun son yarım saatlik bölümünde Beşiktaş’ın savunma güvenliğini unutarak verdiği pozisyonları değerlendirebilse, sahadan açık farklı bir galibiyetle de çıkacaktı.

SAVUNMA HATALARI!
Lazaroni’nin ısrarla forma vermediği Ersen Martin, sahanın en iyilerinden biriydi. Attığı gollerin ötesinde, hücuma hissedilir bir canlılık getirdi. Önde pres yaparak, Beşiktaş’ın savunmadan top kullanarak çıkmasını engelledi. Yüksek topların hemen hepsini kazandı. Ceza alanı içerisindeki hareketliliği de rakibe sürekli zor anlar yaşattı. Ersen Martin’in etkili oynamasında kuşkusuz Gökdeniz ile sağladığı uyumlu birliktelik de çok önemliydi. Gökdeniz, kanatlardan yaptığı hamlelerde Beşiktaş orta alanının beklerine destek vermemesinden de yararlanarak çok sayıda pozisyon hazırladı. Nitekim takımının attığı 3 golün pasları da Gökdeniz’den geldi.

Bireysel hatalar bu düzeyde bir maça yakışmayacak nitelikteydi. Burak’ın attığı golde Fatih Akyel’in, Ömer Rıza’nın attığı golde Koray’ın ıskaları futbolumuz adına da düşündürücü eylemlerdi.

Sonuç olarak şunu söylemekte yarar var. Trabzonspor, Lazaroni döneminde gereksiz yere zaman, puan, para ve prestij yitirdi. Ziya Doğan tabii ki bir mucizeyi yaratmayacak. Ama dün Trabzonspor hiç kuşku yok, eskisinden çok farklı olacak.