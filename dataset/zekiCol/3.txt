Dertlendiğimizde ya da başımız sıkıştığında hemen kafamızı Batı’ya çeviriyoruz. Çoğu zaman imrenerek ve tabii ki oradaki değerleri yücelterek bir dolu kıyaslamanın içerisine giriyor, eksiklerimizi, yetersizliklerimizi gördükçe hayıflanıyor, her seferinde “Biz niye beceremiyoruz?” diye kendimizi sorguluyoruz.

Batı’da futbola ilişkin bir dolu standart, yılların getirdiği bir birikimin ürünü. Onlar doğruları istifleme, yanlışları dışlama gibi bir toplumsal kültürün futbola yansımasının da avantajlarını yaşıyor. Zaten onun için Batı’da profesyonellik olgusu üst düzeyde. Kulüpleşme sürecinde büyük aşamalar kaydedilmiş durumda. Oyuna saygı bu denli gelişmiş bir kavram. Kurumlar arası çatışma yok denecek kadar az. Kavga, kaos ve futbolun değerlerini yok etme, hemen herkesin uzağında durduğu bir spor suçu!

Oysa biz, lafa geldiğinde o imrenerek örneklediğimiz bu aşamalara ulaşmak için çaba göstermek bir tarafa, uzak durmak için hâlâ yoğun bir gayret içerisindeyiz. Üstelik de bunu, futbola yön vermesi gereken kişiler marifetiyle yaparak.

Son günlerde, dayanılmaz bir duruş hafifliğini yaşıyoruz. Kulüp yöneticisi dediğimiz kişiler, artık alenen halkın gözü önünde kavga ediyor. Bazen tribünde, bazen TV ekranlarında, bazen gazete sayfalarında! Koca koca adamlar, küfürlü, kafirli hakaretlerle birbirlerini suçluyor, birbirlerine saldırıyor. Sonra da aynı adamlar, işlerine gelmediği zaman, küfürden, şiddetten, olaydan yakınarak, tribünleri eleştiren açıklamalar yapıyor. Futbol imamlarının bu hallere düştüğü bir ortamda, futbol cemaatinden sağduyulu davranış beklemeye kimin hakkı var?

Asıl tuhafıma giden olay daha da başka. Yine son dönemlerde bir akım başladı. Şu, her maçtan sonra çıkıp, başkan ya da başkan vekili düzeyindeki kişilerin kameraların karşısına geçip yaptığı açıklamalar.

HANGİSİ KONUŞUYOR?
Yıllardır Avrupa’da yapılan naklen yayınları izliyorsunuz. Ya da bazılarınız Avrupa futbolunu yakından takip ediyorsunuz. Her şey bir yana, kaç tane üst düzey kulübün başkanının adını biliyorsunuz? Juan Laporta’yı (Barcelona), Roman Calderon’u (Real Madrid), Joan Bautista Soler’i (Valencia), Peter Hill-Wood’u (Arsenal), David Moores’i (Liverpool), Martin Edwards’ı (Manchester United), Bruce Buck’ı (Chelsea), Silvio Berlusconi’yi (Milan), Francesco Sensi’yi (Roma), Jean Michel Aulas’ı (Lyon), Pape Diouf’u (Marsilya), Michel Paster’i (Monaco), kaç kez maç bitiminde flash interwiew’da konuşurken gördünüz? Ya da yine maç bitiminde stat kapısında TV kameraları önünde ahkâm kestiklerine tanık oldunuz?

Ama bizde her maç sonrası mutlaka birileri konuşuyor. Hatta kimileri basın toplantısı düzenleyip konuşuyor. Hem de ne konuşuyor. Maçın teknik yorumunu yapmaya kalkanı mı ararsınız? Kaybedince, sürekli öküz altından buzağı çıkarmaya kalkanı mı ararsınız? Maçı bir yana bırakıp, o fırsatta açık ya da kapalı mesajlarla bir yerle baskı yapmaya, tehdit savurmaya kalkanı mı ararsınız? Takımını unutup, birilerinin korumacılığına soyunanı mı ararsınız? O curcunalarda hepsine rastlamanız sözkonusu.

Batı’da kulüp başkanı dâhil, yöneticilerin çoğunu neredeyse kendi taraftarı bile tanımaz. Ama bizde kulüp yöneticileri, bırakın futbolu, ülkenin bile en popüler simaları arasındadır. Birkaç istisna dışında çoğu sanatçıdan, devlet adamından dahi fazla tanınır. Batı’da oyunu, oyunun aktörleri yani teknik adam ya da oyuncular konuşur. Bizde yönetici, futbolcudan fazla konuşulur! Büyükler dâhil, çoğu kulübün, çoğu oyuncusunun yöneticileri kadar popüler olmadığı bir garip dünya bizimkisi. Bu kadar lâf kirliliğinin yaşandığı ve bu kadar geveze bir lige, Batı’da, elinizi vicdanınıza koyun, hangi ülkede rastlarsınız?

Yönetici dediğin biraz ağır olur, oturaklı olur. Az ama lafını tartarak, öz konuşur. Konuştu mu da mesajı yerine oturtur. Zırt pırt kameranın karşısına çıkıp, her konuda ahkâm kesmez. Söylediklerinin bir anlamı, bir değeri olur. Kulüple ilgili açıklamaları, profesyonel kadroların üzerinden yürütür. Bizde bu tarzı benimseyen kaç yönetici tanıyorsunuz?

KAOS KİMİN ESERİ?
Futbolda kaos, farkındaysanız, sahanın içinde değil. Çünkü sahanın içindekilerin dünyası farklı. Onlar yeterlilikleri ölçüsünde kendi işlerini yapıyor. Sahanın dışındakiler ise inat ve ısrarla bazen kişisel çıkarlar, sürtüşmeler, bazen “kulüp menfaati” diye adlandırdıkları kısır çekişmelerle kaosu tırmandırıyor. Ağızlarından çıkan her laf, camialarını biraz daha öfkelendiriyor. Futbolu kamplara bölüyor. Gerilimi artırıyor. Aslında çoğu da bunu bilerek, isteyerek, planlı, programlı bir şekilde yapıyor. Sonuçta futbolu artık, en çok koruması gereken bu grup, en fazla tüketiyor ve kirletiyor.