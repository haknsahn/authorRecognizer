Önce bir soru... Kalede Volkan, hemen önündeki dörtlüde Serkan, Can, Önder, Deniz, orta sahada Mehmet Yozgatlı, Selçuk, Kemal, Uğur Boral, ileride de Semih ile Olcan’dan kurulu bir takım yapsanız ve oynatsanız, ligi kaçıncı sırada bitirirsiniz? Hele hele iyi bir teknik adama sahipseniz, zirveyi dahi zorlayabilir misiniz? Soruyu biraz daha açalım, 8 hafta sonunda 4 puan farkla liderliğini sürdüren Vestel Manisaspor’un sahaya sürdüğü onbirle bu onbiri kıyaslamaya kalkarsanız, hangisini tercih edersiniz?

Üç, bilemediniz dört takım dışında -o da yabancısı ve yıldız oyuncusu olmadığı için- ligin en yeterlisi olan bu kadro, ne yazık ki F.Bahçe’nin “nadas kadrosu” şimdilerde.

Biri sakatlanacak veya cezalı konuma düşecek de bu oyunculardan bazılarına “Zico piyangosu” vuracak! Yoksa büyük çoğunluk, sezon boyu sahaya ya kulübeden ya da tribünden bakacak!

Futbolda, hele çok yönlü hedefleri olan büyük takımların geniş ve yetenekli oyuncuları kadrolarında bulundurmaları kadar doğru bir tercih yok. Ama maharet o kadroları oluşturmakta değil. Takım içi rekabeti yaratarak oyuncuları sürekli hazır tutmakta.

Bunun yöntemi de belli. Herkese adil davranmak, hak edene formayı vermek, özellikle oynamayanları, en az oynayanlar kadar iyi motive etmek.

Şu aşamada F.Bahçe’de böyle bir yapının oluştuğuna inananınız var mı? Eğer var diyen çıkarsa, sorunun ne denli vahim bir noktada durduğuna gelin bir de şu pencereden bakalım:

STRATEJİ HATALARI
F.Bahçe yönetimi, bir dolu strateji hatasının üzerine, ligin 4. haftasında çıkılan Sakaryaspor deplasmanı öncesinde iyiden iyiye tüy dikti! Maçtan iki gün önce Kezman, Edu ve Deivid ile anlaştığını açıkladı. Doğal olarak oyuncuların kafası karıştırıldı, konsantrasyonları azaltıldı. Lugano o gün ilk kez forma giyiyordu. Kezman, Edu ve Deivid’in transfer edilmesi ise sahaya sürülen kadrodaki Tuncay, Tümer, Mehmet Yozgatlı, Can, Semih ve o maçta kulübeye çekilen Önder’i yakından ilgilendiriyordu. Neresinden bakarsanız bakın, üç oyuncu bir sonraki maçın onbirinde olmayacaktı. Ve kement bu isimlerden bazılarına atılacaktı. O maç kaybedildi. F.Bahçe de zaten o günden itibaren hissedilir bir düşüş dönemine girdi. Lugano, Kezman, Edu ve Deivid olmadan oynanan 3 maçın 3’ü de kazanılmış, 9 puan toplanılmış, daha ilginci, sadece 1 gol yenilmiş, 10 gol atılmıştı. Sonraki dönemde yapılan 5 maç 2 galibiyet, 1 beraberlik, 2 yenilgiyle geride bırakıldı. Bu karşılaşmadan topu topu 7 puan çıkarıldı! Üstelik 7 gol atılıp 6 gol yenilerek!

F.Bahçe yönetimi aslında hatayı en başta yaptı. Aziz Yıldırım’ın istifası sonrası oluşan belirsizlik döneminde sözüm ona transfere dönük bir dolu adım atıldı. Ama icraat aşamasında inanılmaz kötü bir zamanlama vardı. Sezon 23 Haziran’da açıldı. Teknik direktör Temmuz’un 2. haftasında takımla tanıştı. Şampiyonlar Ligi ön elemesi yeni transferden mahrum oynandı. 100. yılın ilk hüsranı o aşamada yaşandı. Sezon açıldıktan ancak 2 ay sonra 4 yabancı kadroya katıldı! Ve hepsi de camiaya dünya yıldızı olarak tanıtıldı! Dünyada “yıldız futbolcu” kavramının ne kadar sıradanlaştığı da sağolsunlar, kamuoyu tarafından F.Bahçe yönetiminin değerli katkıları sonucunda anlaşıldı!

Şimdi gelinen noktada, maalesef bir dolu hayal kırıklığı var. Zico tartışılıyor. Lugano tartışılıyor. Edu ve Deivid de tartışılıyor. Yarın dört oyuncu için ödendiği iddia edilen 55 milyon euro da tartışılacak. 100. yılda, tabii ki iyi niyetle çıkılmış yolda, zamanlama ve tercih yanlışlarını içeren bu adımların da sorgulaması yapılacak.

Çok bilenin çok yanıldığı, yaşamın deneyimlerle sabit gerçeklerinden birisi. F.Bahçe böyle giderse bu yanılgının bedelini ağır ödeyecek.

YİNE DE ÇÖZÜM VAR
Dikkat edin, tribünden tepkiler yükselmeye başladı. Takım, son 5 maçlık periyotta çok başarısız. Taraftar mutsuz, çoğu oyuncu huzursuz. F.Bahçe’nin kimyası bozuldu. Daha doğrusu yönetimi “Ben üzerime düşen fedakârlığı fazlasıyla yapıyorum” demek isterken, takım içindeki tüm dengeleri bozdu. Düne kadar ilk onbirde oynayan bazı oyuncular, şimdi ufak ufak devre arasında ayrılmanın hesaplarını yapıyor. Onlar kendi, büyük çoğunluk ise F.Bahçe adına tünelin ucundaki ışığı görmekte zorlanıyor. Oyun kalitesi çok düştü. Takım hem keyif hem de umut vermiyor. Lugano-Edu ikilisi güya savunmayı toparlayacaklar diye alındı. Onlar geldikten sonra dikkat edin F.Bahçe çok daha kolay gol yiyor. Özellikle yan toplardaki sorun büyük ve bir türlü giderilemiyor. Kezman iyi golcü. Deivid gol de atamıyor ve asıl sorun bu ikili rakip savunmaları zorlayıp, yıpratamıyor. Yakın geçmişte yaşadığı pozisyon zenginliğiyle dikkat çeken F.Bahçe artık pozisyon üretmeyi dahi beceremiyor.

Tüm bu olumsuzluklara karşın, F.Bahçe’nin yaşadığı travma çözümsüz değil. Bir kere eldeki kadro geniş, yeterli ve rakiplerin gıptayla baktığı türden. Yapılacak iş belli. Zico sadece ve sadece doğru tercihlerde bulunacak. Önce, oynattığı futbolla ligde ya da Avrupa’da oynanan futbolun hiç örtüşmediğinin farkına varacak. Sonra neşteri eline alacak, 2-3 değişiklikle ve birazda sistemi revize ederek çok daha dinamik, gerçekçi, verimli oynayacak bir onbiri oluşturacak. Yani kenara itilen “nadas kadrosu”ndan yararlanmaya bakacak.

Yapabilirse ne ala. Yapamazsa, 100. yılda yandı gülüm keten helva!