Daha topun başına geldiğinde, kaçıracağı belliydi. Çünkü her şeyden önce kafası karışık ve gergindi. Sakatlığı nedeniyle 3 aydır oynamıyordu

Daha topun başına geldiğinde, kaçıracağı belliydi. Çünkü her şeyden önce kafası karışık ve gergindi. Sakatlığı nedeniyle 3 aydır oynamıyordu. İlk çıktığı maçta golle buluşmak, rahatlamak ve güven tazelemek istiyordu. Şimdi o fırsat ayağına kadar gelmişti. Biraz gerildi, hakemin işaretini bekledi. Ama aynı zamanda heyecanlı ve tedirgindi. İki derin nefes aldı. Gerginliğini, heyecanını, tedirginliğini ciğerlerinden hücrelerine yayılan oksijenle atacağını sandı. Fakat yanıldı. Geldi, vurdu ve top Tolga’da kaldı.

İşte bir penaltı daha kaçmıştı. Bu sezon Süper Lig’de kazanılan 36 penaltının 13.’sü de golle sonuçlanmamıştı. Gökhan Ünal üzgündü. Bir golcü için olabileceklerin en kötüsünü yaşamıştı. Tam da özgüvenini arttıracak şansı bulmuşken, şimdi golcü sendromu denilen güven yitimiyle baş başa kalmıştı. Fakat hatalıydı. Böyle kritik bir aşamada, bu denemeyi yapması elbette golcülerin o kendilerine özgü egoizmiyle de birleşen bir cesur karardı. Ancak penaltının da kafa karışıklığı, heyecan, tedirginlik ve gerginliği hiç kabul etmeyen bir özelliği vardı. Hem kendi adına iyi olmamıştı hem de takımı 2 puanı bırakmıştı.

3’TE 1’İ KAÇIRILIYOR
Aslında yalnızca Gökhan Ünal değil, en az onun kadar teknik direktörü Ertuğrul Sağlam da kaçan penaltı ve puanlarda sorumluluğu kendisinde aramalıydı. Unvanı golcü de olsa bu konumdaki bir oyuncuya penaltı attırmak, bu aşamada oynanabilecek en riskli kumardı. Oysa Kayserispor’da kaleci Ivankov sakin, soğukkanlı ve net vuruş yapmasıyla bilinen en usta ayaktı. Fakat belli ki Sağlam da bir an önce Gökhan’ı rahatlatmaktan yanaydı. Kimbilir belki de duygusu mantığının önüne geçmişti. Ve beklenen gerçekleşmeyince o da bir bedel ödemişti. Futbolda öğrenmenin yaşı da sınırı da yoktu. Profesyonellik denilen kavram, çoğu zaman bu tür duygusallıkları zaten kabul etmiyordu.

Hiç dikkat ettiniz mi, bu sezon her 3 penaltıdan ancak 2’si gol oluyor. Hadi daha net bir ifadeyle anlatayım, penaltı vuruşlarının yüzde 36’sı gol olmuyor. Peki ama neden? Kaleciler mi çok başarılı, yoksa penaltıcılarda mı bir sorun var? Eğer klasik futbol tabiri “Penaltı kurtarılmaz, kaçırılır” dan yola çıkarsanız, evet sorun penaltıcılarda.

Yine dikkatinizi çekerim, bizde çoğu takım penaltıcılarını santrforlarından seçiyor. Santrfor, konumu gereği golcü ve gol vuruşunu biliyor ya\’85 Penaltı atmak, adeta onların asli işi gibi gözüküyor. Fakat gelin görün ki, penaltıyı da genelde en çok santrforlar kaçırıyor. Bu sezon Nobre, Hakan Şükür, hatta Necati, Ersen Martin, Rafael, Coşkun, Gökhan Ünal örneklerinde olduğu gibi. Bunun nedeni ise daha farklı. Santrforlar gerek fizik, gerekse psikolojik yönden oyunda en fazla yıpranan oyuncuların başını çekiyor. Eğer çok iyi bir seriyi yakalayamamışlarsa gol atamamanın getirdiği baskıyı sürekli olarak ve en yoğun biçimde onlar yaşıyor. O baskının getirdiği gerginlik ve kafa karışıklığı da bazen tıpkı Gökhan Ünal örneğinde olduğu gibi penaltının kaçırılmasına neden oluyor.

Son Dünya Kupası’nda 13 penaltı oldu, sadece 1’i kaçtı. Orada dünyanın en iyi kalecileri vardı. Ancak penaltıcılar iyi seçilmiş, iyi hazırlanmış adamlardı.

Demek ki, penaltıcı seçimi de çok önemli bir karar. Çünkü penaltı atmak başlı başına farklı bir meziyet. Her şeyden önce hiçbir koşulda baskıdan etkilenmeyen ve sakin bir karakter istiyor. Plase vuruşlarda iyi bir bileğe sahip olmayı gerektiriyor. Karşınızdaki kalecinin özelliklerini iyi tanımanızı, tercihen onu bir köşeye gönderdikten sonra ters tarafa vuruş yapabilecek ustalıkta olmanızı istiyor. Ya da kararlı davranıp, önceden belirlediğiniz yana ve kalecinin uzanamayacağı bölgeye sert, isabetli vurabilecek bir vuruş tekniğini öngörüyor.

Öyleyse bu noktada iş, en az oyuncu kadar teknik adama da düşüyor. Penaltıcıları doğru isimlerden seçmek ve onları sürekli çalıştırmak. Bir puanın, hatta ikili averajda bir golün dahi çok önem kazandığı bir ligde, gole en yakın durulan bir avantajın, bu kadar sıklıkla ve bu denli kolay yok edilmesi sezonun en dikkat çekici sorunlarından biri olarak karşımızda duruyor.