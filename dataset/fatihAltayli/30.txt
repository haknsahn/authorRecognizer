Dış politikada doğru hamleler 

BANA göre iki Recep Tayyip Erdoğan var.
Biri içerideki Recep Tayyip Erdoğan, diğeri dışarıdaki Recep Tayyip Erdoğan.
İçerideki Recep Tayyip Erdoğan'ın 10 icraatından en az 6'sını eleştiririm.
Dışarıdaki Recep Tayyip Erdoğan söz konusu olduğunda ise durum tam tersine döner. 10 icraatından 6'sını alkışlarım.
Adalet ve Kalkınma Partisi'ni ve haliyle liderini, son dönem dış politikalarında hayli başarılı buluyorum.
Suriye'yle başlattıkları süreç çok önemli.
Komşuda genç liderle başlayan değişimi dünyada ilk fark eden ve bu değişimi hızlandırmak için devreye giren Türkiye oldu. Beşar Esad, dünyayla entegre olmak istedi. ABD baskısıyla bu istek yanıt bulmakta zorlanırken Türkiye elini uzattı. Suriye'nin bu değişimi başarması, Türkiye açısından çok önemli olacak. Bu işten Suriye kazançlı çıkarsa Türkiye de kazançlı çıkacak.
Libya hamlesini de çok doğru ve akılcı buluyorum.
Kaddafi "ProArap" politikaları bıraktı ve "Afrikalı" bir politika izlemeye başladı. Bu, Libya'nın dış politikasında belirli bir yumuşama sağladı. Diğer yandan Libya'nın elinde müthiş bir petrol parası birikti.
Bu yüzden ABD dışında kalan Batı dünyası, Kaddafi'ye büyük bir "yalakalık" içinde.
İngiltere, Kaddafi'ye yaranmak için Lockerbie mahkûmunu serbest bıraktı. ABD ile papaz olma pahasına.
Sarkozy yanaşmaya çalışıyor.
Berlusconi neredeyse eskort servisi yapıyor.
Libya lideri, Avrupa'nın istediği başkentine çadır kuruyor.
Bu ortamda Türkiye çok doğru bir zamanlamayla Kaddafi ile bozuk olan ilişkileri düzeltti.
Şimdi diyeceksiniz ki, "İyi de AB ile ilişkiler hiç de iyi gitmiyor".
Doğru. Gitmiyor. Bunun sorumlusu yüzde 80 AB. Daha doğrusu Merkel ve Sarkozy.
Ama Türkiye'nin bugünkü dış politikası, Türkiye'nin kendisine kapıları kapatmaya çalışan AB'ye karşı yapabileceği en önemli kontratak.
Türkiye gücünü artırıyor, elini güçlendiriyor. AB'ye mahkûm olmadan da yapabileceğini gösteriyor.
Bu, Türkiye'ye AB'nin yolunu kapamaz. Açar.
Ben bu politikayı doğru buluyorum.
Not: Türkiye dış politikada Hamas'la kurduğu gereğinden samimi ilişki dışında çok tutarlı ve doğru gidiyor. İkiyüzlü AB'ye karşı çok boyutlu dış politikadan başka çare yok. AB'nin anlayacağı lisan bu çünkü.

Dışarıdan görüntü

ÖNCE yurtdışında yaşayan bir okurdan gelen e-postayı okuyun lütfen:
"Fatih Bey,
Yaklaşık 7 yıldır yurtdışında yaşıyoruz. 8 ve 9 yaşlarında bir kız, bir oğlan çocuklarımız var. Sanıyorum kızınızla yakın yaştalar. Yani meraklı oldukları, soru sordukları ve sorguladıkları bir dönemden geçiyoruz. Her şeyi anlamaya çalışıyorlar.
Son zamanlarda sıkça yaşadığımız bir şeyi paylaşmak isterim.
Çocuklar, ne zaman Türkiye'ye gitmek gibi bir konuşma geçse 'Gitmeyelim,Türkiye hiç güvenli değil' diyorlar.
Oğlumuz, 'Haberlerde her akşam polis panzerleri oluyor ve birileri hep polise taş atıyor' diyor.
Kızımız, 'Bizim evin orada da sel olur mu baba?' gibi sorular soruyor.
Onlar için Türkiye güvensiz bir yer.
Bunun nedeni ise her akşam bizimle izledikleri ya da kulak misafiri oldukları haber bültenlerinde hep benzer görüntüler duymaları ve görmeleri.
Biz onlara Türkiye'nin çok büyük bir ülke olduğunu, bu olanların bizim gibi büyük ülkelerde olabileceğini, endişe etmemelerini anlatıyoruz. Tatil vs. nedeniyle Türkiye'de olduğumuzda korkmamalarını, bir şey olmayacağını söylüyoruz.
Fakat Fatih Bey, aslında çocuklara böyle söylüyoruz ama hak da vermiyor değiliz. Siz olsanız ne düşünürdünüz? Gerçekten de dışarıdan bakınca Türkiye öyle karışık, öyle güvensiz bir ülke izlenimi veriyor ki sormayın.
Türkiye'yi yönetenler bu durumdan hiç esef etmiyorlar mı? Yazık değil mi?"
Mektup bu. Söyleyin, sizce çocuklar haksız mı?
Bunlara bir de domuz gribi tartışmalarını ekleyin ve dışarıdan bakınca ne göründüğünü bir düşünün.
Kendi yarattığımız bu imajla bu ülke nereye gider sorusuna verebilecek bir yanıtınız var mı?

Demokratlığı göreceğiz

BUGÜN grev var. Kamu çalışanları greve çıkıyor.
Ağızlarından demokrasi kelimesini düşürmeyenlerin ve "hâkimiyetin millette" olduğunu son birkaç yılda anlayanların, bugün işçilere karşı ne yapacaklarını merak ediyorum.
Demokrasinin en temel haklarından birini kullanan çalışanlara karşı gösterilecek tavır, Türkiye'yi yönetenlerin demokrasiden ne anladığını da gösterecektir.