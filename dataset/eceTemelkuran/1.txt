İnsanlar ve toplumların kalbi üç aşağı beş yukarı aynı biçimde işliyor. Korkularla...  Korkular büsbütün yararsız, kötü şeyler değil. Bizi koruyorlar. Daha emniyetli bir hayat kurmamızı sağlıyorlar. Tekinsiz bir kadından korkup topuklamak bir erkeğin kalbini kırılmaktan nasıl koruyorsa, düşman korkusu da ülkeleri sınırları içinde tutuyor. Ama gün geliyor ve korkularla yüzleşiyor, hem insanlar hem toplumlar. O zaman başka bir korkuya sıra geliyor. Korkulardan kurtulma korkusuna... Türkiye şimdi, birçoğumuzun yetişkinliğe geçerken, olgunlaşırken geçirdiği bir dönemin eşiğinde. Korkulardan kurtulma korkusunu aşmanın eşiği bu. Kulağa geldiği kadar yumuşak bir şey değil, üstelik belki de korkuların kendilerinden daha kanlı, daha çetin. 

2009’un dili
‘2009’da ne oldu? 2009’u diğer yıllardan politik olarak ne ayırdı?’ sorularının bana göre tek bir cevabı var. Türkiye ilk kez Kürt meselesinin TBMM’de konuşulmasına tanık oldu. Siyasi kültürümüzün ve olgunluğumuzun el verdiği ölçüde açık bir konuşmaydı bu. Bu tartışma sokaklara iki bilenmiş bıçağın birbirinde daha da bilenmesi şeklinde yansısa da Türkiye ilk kez bu meselenin adını ağzına aldı. Manifaturacılar kalaşnikofla adam taradı, sokaklarda silahlar çekildi ama bir yandan da başka bir şey oldu. Nicedir ittire kaktıra yapılmaya çalışılan şey bugün gerçek oldu: Dilimiz değişti!

Cem Boyner
Güvendiğim bir gazeteci birkaç gün önce şöyle dedi:
“Eskiden haberlerde bu lafları nasıl toparlasak da başımız belaya girmesin dediğimiz cümleler artık açık açık konuşulmaya başlandı.”
Doğru, geçtiğimiz bahardan bu yana Kürt meselesiyle ilgili her şey, en günahlı sözcükler bile en az bir kez telaffuz edildi. Cem Boyner’in geçtiğimiz günlerde yaptığı şu açıklamayı bundan bir süre önce ancak sol gazetelerde, “marjinal” olarak tarif edilen yayın organlarında görebilirdiniz:
“25 yıldır kendi toprağını bombalayan, kendi vatandaşını öldüren başka devlet var mı? Ölmeye devam mı? Ne için ölmeye devam?
Tam bir anlatsanıza bana. Dağa taşa ‘Ne mutlu Türküm diyene’ yazmak ne işe yaradı?
Kendini Türk hissetmeyenleri üzmek dışında?”
Şimdi bu dil siyasetin, sermayenin meşru oturma odalarında kullanılır oldu. Bu, bir şeydir. Önemli bir şeydir. 

Dip dalga
Bunun yanı sıra toplumun dip dalgasında bir şey değişti. Birçok orta sınıf Beyaz Türk kendi Kürt ve Ermeni köklerinden söz etmeye başladı. İkili ilişkilerde, ahbaplar arasındaki sohbetlerde insanlar ninesinin dedesinin aslında Ermeni, Kürt ya da Süryani olduğunu anlatmaya başladı birbirine. Bunun iyi yanı da var kötü yanı da. Yeni keşifler her zaman abartılı kıymete sahip olur, bu keşifler de öyle oldu kimi kez. Ama sonuçta bu toprağın içindeki zenginlikle adlandırılıp ortaya çıkmaya başladı.
2010 zannımca, bu değişimin hem kişisel hayatlarımızda hem de toplumsal hayatımızda manşete taşındığı bir yıl olacak. Heyecanlı, nefes nefese bir yıl. O yüzden nefesimizi iyi ayarlamak ve olup bitenleri, tarihin içinden geçtiğimizin farkında olarak izlemek gerekiyor. Çünkü doğrudur, Türkiye’de bugün tarih yazılıyor. Tarih, kendi kendine yeni bir sayfa açıyor. Belalı ama bir o kadar da umutlu bir sayfa.
Şimdiden iyi yıllar!