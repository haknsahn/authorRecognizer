Facebook’ta dün bir sayfa açıldı. Başlığı şu: “Duyarlı Türk evladı sessiz kalmadı!”
Sadece şu anda 102 bin üyesi var. Amaçları, 13.12.2009 tarihinde 100 bin kişi olarak Taksim’de miting yapmak. Ne için? Kürt açılımına karşı çıkmak için! Tahmin edilebileceği gibi sayfaya benzersiz aşırı milliyetçi, ırkçı mesajlar düşmüş durumda. Yapılan konuşmalar inanılmaz boyutlara da varıyor.
Facebook’ta dün bu sayfaya karşı başka bir sayfa daha açıldı. Başlığı şöyle:
“Gerilla olmak isteyen binlerce kişi bulabiliriz”
Sayfaya üye olan kişilerin sayısı dün öğle saatleri itibariyle 1865 idi.

Elektronik ortam konforu
Kılıçlar kınından çekiliyor mu? Ya da çoktan çekildi mi bile?
Dün bu sayfalar arasında yapılan kavgalardan birinde şöyle bir diyalog sürüyordu:
“Sizden 7 tane aldık. Adres: Tokat”
“(Küfür) Biz sizden dokuz tane almıştık”
Diyalog uzuyor, biri birilerinden “kelle” alıyor, öteki berikinin kız kardeşini tecavüz etmek için istiyor. Bu, acaba sadece elektronik ortamda konuşabilmenin konforu mu yoksa gerçekten de hayat, bizim hayatımız pek yakında bu söylem ve eylem tarafından tamamen mi ele geçirilecek?
Bütün bunlar olurken, Terörle Mücadele Kanunu mağduru çocuklar bu kan meraklısı sürece kurban gitmiş durumda. Onları birer yetişkin gibi yargılanmaktan kurtaracak yasa tasarısı açılımın torba yasası ertelenince rafa kalktı. Çocuklar hem yetişkin hem terörist muamelesi görerek cezaevinde yetişkinlerle birlikte yatmaya devam ediyorlar. 

Bu ne demek?
Eğer kılıçlar birbirine bileniyorsa bugünlerde, bu erteleme o bilenmeyi çok daha keskinleştirecek bir tercih. Eğer hakikaten bir Kürt intifadasının kapıda olduğu kanaati gerçekle örtüşüyorsa bu erteleme, o intifadaya yeni ‘küçük yüzbaşılar’ kazandırmak demek.
Bugünlerde öncelikle bu çocukların meselesi görüşülmeli.
Kürt meselesinden 2006’dan beri vicdani bir yük olan ve Kürt sokaklarını derinden etkileyen bu çocuklar meselesi derhal ve hızla yeniden gündeme alınmak zorunda. Bu, hem Kürt tarafına, Kürt halkına siyaseti aşan olumlu bir mesaj verecektir, hem de bu açılımın derdinin siyasetin üzerinde olduğunu, vicdanla da ilgili bir mesele olduğu mesajı Türk tarafına da gidecektir.
Kimsenin herhangi bir mesajı dinleyecek hali kaldı mı bilemiyorum elbette. Dertli günler bunlar. Daha da dertli olacağa benzer. Hepimizin canı sıkkın...