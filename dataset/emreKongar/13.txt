Sivil yargı bağımsız mı? 

  
Avrupa Birliği askeri yargının yetkilerinin daraltılmasından yana. 
Tamam, buna bir diyecek yok... 
Peki aynı Avrupa Birliği sivil yargı için ne diyor? 
Sivil yargının bağımsız olmadığını söylüyor... 
Yargı bağımsızlığının sağlanması için önlem alınmasını istiyor... 
İktidarın kulakları ise sivil yargı konusundaki önerilere tıkalı. 
* * *
Gerçekliği tartışmalı fotokopi yazısı hakkında koparılan fırtınayla oluşturulan kamuoyu üzerinden, yasama usullerine hiç de uygun olmayan düzenlemeler yapılıyor... 
Askeri yargının yetkileri daraltılıyor... 
Sivil yargının yetkileri genişletiliyor... 
Askerlerin hangi rütbede ve makamda olursa olsun sivil mahkemelerde yargılanmalarının yolu açılıyor... 
Kayseri olayında görüldüğü gibi, ordu içinde sahte belge üretenlerin yargılanmasında siviller askeri yargı dışına çıkartılıyor... 
Gülen cemaatinin Kayseri olayına karışmış sivil müritlerinin askeri mahkemede yargılanmalarının önü kesiliyor. 
* * *
Hiç kimse sivil yargının bağımsızlığı üzerinde durmuyor... 
Oysa sivil yargı Adalet Bakanı'nın ve Adalet Bakanlığı Müsteşarı'nın etkisi altında. 
Tüm yargıyı düzenleyen Hakimler Savcılar Yüksek Kurulu'nun (HSYK) başkanı Adalet Bakanıdır. 
Müsteşar kurulun doğal üyesidir. 
Sanki bu yetmiyormuş gibi, yargıyı denetleyen Teftiş Kurulu da doğrudan Adalet Bakanı'na bağlıdır. 
Bakan ve Müsteşar HSYK'dan çıkarılmadıkça... 
Teftiş Kurulu doğrudan HSYK'ya bağlamadıkça... 
HSYK, idari ve mali özerkliğe kavuşturulmadıkça... 
Türkiye'de sivil yargı bağımsız olamaz! 
* * *
Ben gerek NTV'deki Yorum Farkı programında gerekse bu sütunda defalarca bu sorunu dile getirdim... 
Hemen hemen hiçbir konuda anlaşamadığımız Mehmet Barlas da bu konuda bana tümüyle katıldı... 
Yetkililerden, iktidardan ne bir ses ne bir nefes... 
Şimdi askeri yargıya saldırmakta şahin kesilenlerden de tek bir sözcük veya tek bir satır destek gelmedi... 
* * *
Türkiye'deki yargının güncel sorunu ise sıkıyönetim mahkemelerindeki yargılamalar değil, şu sırada malum dava... 
Türkiye'deki baroları bile ayağa kaldıran, ortak bildiri yayınlamalarına yol açan, kamu vicdanını zedeleyen hukuksuzluklar, askeri mahkemelerde değil, malum dava dolayısıyla sivil bir yargılamada gündeme geliyor... 
Bu arada milletvekillerinin dokunulmazlık zırhı tüm kalınlığını koruyor... 
Sivil bürokratların yargılanmaları da izne bağlı... 
RTÜK Başkanı Zahid Akman yargılanamıyor... 
Akıl... 
Mantık... 
Ahlak... 
Vicdan... 
Hukuk... 
Demokrasi... 
İlkeler... 
Yargı bağımsızlığı... 
Nerede?! 
Neredesiniz demokrasi şampiyonları? 
NEREDESİNİZ?! 

