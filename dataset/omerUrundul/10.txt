Kadrolar sistemi belirler
Sezon öncesi defans bloğunun ortasındaki isimleri öncelikle göz önüne alarak eldeki kadronun kaliteli ve bol alternatifli olmasına rağmen Rijkaard'ın istediği ayağa çabuk, ısrarlı paslarla sahanın bütününü kullanabilme prensibini uygulayamayacağını belirtmiştim. Lig başladıktan sonra ilerleyen haftalarda pas trafiği beklediğim gibi Rijkaard'ın arzuladığı düzenden uzak kaldı. Ortaya çıkan en ciddi sorun da takım savunmasındaki arızaydı. Bunun bir numaralı nedeni de ileri üçlü ve arkalarındaki ofansif orta sahanın top rakipteyken defansif görevlerinde yetersiz kalmalarıydı. Bütün savunma yükü geri dörtlü ve iki ön liberoya yıkılıyordu. Rijkaard kafasında bir şablon oluşturmuştu. Orta sahanın ortasında Lindertoth sakattı. Mustafa Sarp, Ayhan, Mehmet Topal ve Barış'tan ikisi. Onların önünde serbest ofansif orta saha rolünde Arda veya Elano. Santrafor da Baros veya Nondo. Kenarlarda da Kewell, Keita Arda veya Aydın. Bu şablonda öndeki 4 oyuncunun kalitelerine rağmen yapıları itibariyle hem devamlıkları yok hem de defansif yönden yetersizler. İşte sorun burada yatıyordu. Ayrıca Elano'nun ciddi fiziki yetersizliğine, Keita ve Kewell'ın kalitesini de göz önüne alan Rijkaard, Arda'yı serbest ofansif orta saha rolüne soyunduruyordu. Bu durum Arda'da fiziki tahribata yol açıp performansını düşürdü. 

KEİTA'NIN CEZASI DEĞİŞTİRDİ 
Rijkaard'ın bana göre yapması gereken iki ön liberoya ilaveten devamlılıkları ve ikili mücadele özelikleri olan bir kişiyi daha kullanmak. Bu konuda Ali Sami Yen'deki Beşiktaş ve Trabzon maçları Rijkaard'a ciddi uyarılardı. Her iki maçta da Barış'ı sahaya sürmekte gecikmesinden dolayı başına iş açıyordu. Ama Beşiktaş da Trabzonspor da bu geç kalışları cezalandıramadılar. Rijkaard, Saraçoğlu'nda da aynı uygulamayı yapınca derbi kaybedildi. Bu görüntüde Keita da ceza alınca Rijkaard üç savaşçı orta sahaya geçti. G.Saray, Sivas, D.Bükreş ve Diyarbakır maçlarında belki çok iyi futbol oynamadı ama kontrolü genelde elinde tuttu. Goller buldu, üretkenlik sağladı. En önemlisi de çok az pozisyon verdi. Bu düzende Arda'nın da mutlaka randımanı yükselecektir. Şimdi kafamda bir soru işarete var. Keita'nın cezası bitti. Kalitesi tartışılmayan Kewell iyi oynuyor. Bir de Arda var. Üçünün de yapısı ilerde son adam (santrafor) rolüne uygun değil. Bu şartlarda Nonda ve üçü bir arada olursa yine eski kurguya dönülecek. Merakla Manisa maçını bekliyorum. Bir önemli saha içi görüntüsü daha var. Son haftalara baktığımızda Rijkaard'ın istediği ayağa çok pas ilkesi gerçekleşmiyor. Sistem kendi kendine eldeki malzemenin yapısına göre şekillenme durumunda. Zaten her zaman yeri geldikçe söylerim. Sistemler kadro yapısına göre oluşur.