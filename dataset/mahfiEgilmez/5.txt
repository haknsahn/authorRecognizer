Piyasa iktisatçıları

Analizleri kur-faiz-borsa üçgeni üzerine yoğunlaşmış olan iktisatçılara son zamanlarda, biraz da aşağılama vurgusu katılarak, 'piyasa iktisatçısı' denir oldu.
Geçen hafta herkesin gözü ABD ve Japon merkez bankalarının üzerindeydi. Bu iki para otoritesinin uyguladığı faizleri değişirip değiştirmeyeceği ve nasıl bir açıklama yapacakları konusu dünyanın her tarafındaki ekonomi ve iş çevrelerinin odaklandığı konu haline gelmişti. İkisi de faize dokunmayıp geleceğe ilişkin cesaretlendirici açıklamalar yapınca dünya rahat bir nefes aldı ve piyasalar iyileşmeye başladı. Herkes bu iki kurumun alacağı kararın yönünü merak ederken ben bu konulara kafa yoran iktisatçılara piyasa iktisatçısı diyenlerin bu esnada faizlere değil de nereye baktıklarını merak ettim. Acaba pencereden dışarı mı bakıyorlardı, yoksa birbirlerine mi bakıyorlardı? Nedense bunu çok merak ettim.
Piyasa iktisatçılarının bir bölümü dalgalanmanın durduğunu, bir bölümü devam edeceğini söylerken, piyasaya bakmayan iktisatçılar asıl dalgalanmanın yolda olduğunu öne sürüyorlar. Bendeniz bu görüşlerin hiçbirisinin doğru olmadığını (ya da belki hepsinin doğru olduğunu), bu tür kriz yaratmayan dalgalanmaları sık sık yaşayacağımızı ve bunlara hazırlıklı olmamız gerektiğini söylüyorum.
Piyasa iktisatçısı olmadığını öne sürenler genellikle geçen yüzyılın görüşleriyle yetişip de küreselleşme olgusunu tam olarak sindiremedikleri için bu yüzyılı eski görüşlerle yorumlamaya çalışıyorlar. Örneğin borsa yokmuş gibi yapıyorlar. Parayı, ekonomide gerçek etkisi olmayan sanal bir araçmış gibi görüyorlar.
Alım-satım eylemini hâlâ barter ekonomisi çerçevesinde yorumlamaya çalışıyorlar. Ya da ne bileyim üretimin amacı tüketimin karşılanması değilmiş de üretim kutsal, tüketim israfmış gibi analiz yapmaya devam ediyorlar.
Bizler de böyle yetiştik. Biz ekonomi eğitimi aldığımızda Türkiye'de borsa yoktu. Vardı da yok gibiydi. Ekonomi tam olarak parasallaşmamıştı. Birtakım mallar ve özellikle bazı hizmetler parayla tanımlanmıyordu. Döviz bulundurmak suçtu. Olan üç kuruşluk döviz borsası yeraltındaydı, yani karaborsaydı. Devlet iki-üç yılda bir borçlandığı için tahvil ve bono (DİBS) diye bir yatırım aracı ve öyle bir piyasa bulunmuyordu. Faizler serbest olmadığı için bankalar müşteri çekebilmek için ikramiye çekilişleri düzenliyorlardı. Hiç kimse beklenti diye bir şeyin farkında değildi. Üretimin önemli bölümü tarım kesiminden geliyordu. İhracat mallarımızın neredeyse tamamı fındık, kuru üzüm, kuru kayısı, kuru incir, tütün gibi ürünlerden ibaretti. Böyle bir ekonomik yapıda yetişen insanların serbest faizi, para politikasını, döviz işlemlerini, kur ilişkilerini anlaması kolay değildi elbette. Hepimiz, olmayan piyasaları varmış gibi anlatan hocaları dinler, anlamış gibi yapardık. Hocalar da bilmezdi o piyasaları. Onlar da Batılı iktisatçıların kitaplarından okuyup üstünkörü anlatırlardı bu piyasaları bize. Çoğumuz ekonomiyi, mekanik bir sistem olarak öğrendik. Gaza bastığında hızlanan, frene basınca duran, yağını koymadığın zaman sorunlar çıkaran mekanik bir sistem. Ekonominin sosyal bir bilim olduğunu öğrenmemize karşın beklenti diye bir şeyi analize katmayı öğrenmemiştik. Zaman geçtikçe Türkiye ekonomisi dışa açıldı, yapı değiştirmeye başladı. Para, kur ve faiz en önemli göstergeler halini aldı. Beklentilerin önemi kavranmaya başlandı. Bizim kuşaklardan bu gelişimi izleyemeyenler geçen yüzyılın görüşleri içinde hapis kaldılar. Onlar için mal üretimi her şeyden önemliydi. Tüketim olmayan yerde üretim olmayacağını göremediler. Onun içindir ki piyasalar oluştuğu halde bilgilerini yenilemeyenler hâlâ piyasa yokmuş gibi yapıyor ve bu konulara kafa yoranlara piyasa iktisatçısı adını takıyor.
Keynes'in dediği gibi hepimiz ölmüş iktisatçıların çoğu artık geçerli olmayan düşüncelerinin etkisi altındayız. Ama bazılarımız bu görüşlerin esiri.