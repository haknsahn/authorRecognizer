Temizlik, bakım ürünleri arasında şu kriz günlerinde satışı en fazla artan hangisidir, tahminde bulunabilir misiniz?
Domuz gribiyle birlikte talep patlaması yaşayan antibakteriyel jellerden söz etmiyorum. Sorum, global krizin patlak verdiği son bir yılla ilgili.
Rekor saç boyasındaymış.
Satış artışı yüzde 30’larda.
Saffet Karpat, piyasanın nabzını tutanlardan. ACE, ALO, Ariel, Blendax, Pantene, Rejoice, Prima, Orkid, Alldays, İpana, Pringles gibi pek çok markayı şemsiyesi altında toplayan P&G’nin (Procter and Gamble) Yönetim Kurulu Başkanı. Aynı zamanda Orta Asya, Kafkasya ve İsrail’den de sorumlu.
Evet, kriz günlerinde satışı en fazla artan ürün saç boyasıymış.
Kadınlar artık kuaföre gitmiyor. Ya da eskiye nazaran daha az gidiyor.
Çevremden de biliyorum kriz günlerinde ben de dahil kadın arkadaşlarım için en güzel tasarruf kalemlerinden biri kuaför masrafı.
Kadınlar bakımlarından feragat etmiyor tabii ki. Kuaför yerine evde kendi bakımını yapıyor.
Bunun sorumlusu biraz da kuaförler. Aslında sorun genel hizmet sektörünün sorunu.
Saffet Karpat da söylüyor:
“Reel sektör yüksek enflasyonlu yılların alışkanlıklarını bir kenara bırakalı çok oldu. Ama hizmet sektörü hâlâ bu alışkanlığı sürdürüyor.”
Nitekim kriz günlerinde temizlik malzemelerinin bir kısmında fiyatlar geriye bile gitti. Ya da bakıyorsunuz ayakkabı üreticileri-satıcıları günlerdir ‘indirim’ kavgasına tutuşmuş durumda.
Oysa hizmet sektöründe hâlâ yüksek enflasyon varmış gibi fiyatlar en az yüzde 20’ler oranında periyodik artırılmaya devam ediyor. Bu zamları da ‘olağan’ görüyorlar. Yüksek enflasyonlu yılların alışkanlığını devam ettirenlere Saffet Karpat ev sahiplerini söylememişti, ben ekleyiverdim.
Bir de şunu söylüyor: “Büyüme gerilerken, yüzde 5’ler seviyesinde enflasyon bile aslında çok yüksek.”

Nüfus artışı derman oldu
Procter and Gamble (P&G) Yönetim Kurulu Başkanı Saffet Karpat, kendi sektörüyle ilgili konuşurken, “Satışların artması iki maddeye bağlıdır. Milli gelirde artış ile nüfus ve
hane sayısı artışı” diyor.
 Malum çoğu temizlik kaleminde Türkiye’deki kişi başına tüketim, Avrupa Birliği’nin epey gerisinde. Tuvalet kâğıdı, şampuan, diş macunu, deterjan, sabun tüketimi kalemine göre Avrupa Birliği ile karşılaştırıldığında üçte bir, dörtte bir, beşte bir oranında.
Milli gelir, küresel krizin Türkiye’yi de vurmasıyla birlikte artmadı aksine geriledi. Nüfus ve hane sayısı artışı ise temizlik ve bakım ürünlerinin derdine derman oldu.
Saffet Karpat bu yıl için yüzde 5-6 oranında hacimde artış beklediğini ifade ediyor.
Hane sayısı artışı demek, yeni çamaşır makinesi, yeni deterjan alışverişi demek.
Saffet Karpat, 2003’ten bu yana hane sayısının 13 milyondan 17 milyona yükseldiğini hatırlatıyor.

‘En’de Dubai ile yarışıyoruz
Yeşil Kundura’nın İstanbul Topkapı’daki eski merkezine, sahibi Engin Yeşil, 270 metrelik Yeşil Plaza inşa edeceklerini, Levent’teki 261 metrelik Kiler Grubu’nun Sapphire’ini geçmek istediklerini söylüyordu.
Dubai’deki en yüksek gökdelen (şimdilik hedefleri 900 metre), en büyük akvaryum, en büyük otel-alışveriş merkezi iddialarını geçen ay bu ülkede yakından hayretle izlemiştim.
Bizde de benzer bir yarış başladı.
Geçenlerde Teknosa Genel Müdürü Mehmet Nane ile konuşuyorduk. “2003’te en büyük mağazayı açmıştık. 800 metrekareydi. Hatta korktuk, önce 400 metrekaresini açtık, başarılı olunca diğer 400 metrekareyi devreye soktuk” diyor. Bugün için teknoloji mağazalarındaki yarışın ‘şimdilik’ galibi Ankara’daki 18 bin metrekarelik mağazasıyla Vatan’mış.

Çocuklar ne hayal kurar?
Procter and Gamble (P&G) ile Darüşşafaka Lisesi el ele verdi, ‘Hayalden Gerçeğe’ projesini hayata geçiriyor. Darüşşafakalı öğrenciler, hayal kuracak, hayallerini gerçeğe dönüştürecek proje üretecek, bu projelerin Türkiye’deki diğer çocuklara da ulaşması sağlanacak.
P&G Yönetim Kurulu Başkanı Saffet Karpat, tüm dünyada yürüttükleri ‘Yaşa, Öğren ve Başar’ sosyal yardım programının Türkiye’deki uzantısı olacağını söylüyor. Dünyada 75 milyon çocuğa ulaşmış durumdalar.
2012 için hedefleri 300 milyon çocuğa ulaşmak. Türkiye’deki proje içinse iki yıllığına ayırdıkları bütçe 1 milyon TL.
İlk hayata geçirilecek proje de gözlemevi kurulması.
Bu ilk proje de ‘büyüklerin’ yol göstericiliği olmuş ama bundan sonraki projelerde çocuklara önce sivil toplumculuk ve proje geliştirme eğitimi verilecek.
Bu arada Darüşşafakalı çocuklar bir ‘Hayal Gazetesi’ hazırlamış. Merakla okudum, çocuklar neyin hayalini kuruyor diye.
En hoşuma gidenlerden biri Selen Dağ’ın hayaliydi. Selen, GGK (Gez, Gör, Keşfet) adlı aracıyla tüm evreni gezmek istiyor. Pontus adındaki robotu da yardımcısı, yol arkadaşı olacakmış. GGK ile gezerken bir aksilik olduğunda Pontus, Selen’e yardım edecekmiş. Selen’in hayali evrende yalnız olmadığımızı kanıtlamak. Çekeceği fotoğraflarla kanıtlama işinin kolay olacağına inanıyor.