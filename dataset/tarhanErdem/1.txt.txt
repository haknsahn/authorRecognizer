MGK'dan bu beklenmiyordu?
Milli Güvenlik Kurulu’nun (MGK) son bildirisinde, iç durumla ilgili şu iki husus belirtilmiştir:
1) Terörün ve beslendiği ortamın tasfiyesine yönelik mücadeleye devam edilecektir;
2) Vatandaşların sağduyulu davranacağına ve kardeşlik olgusunu zedeleyecek davranışlardan kaçınacağına güvenilmektedir.
MGK’nın yıl sonu görevinin bu olup olmadığını yorumlamak için, yaşadığımız olayları gözden geçirelim:
Son aylarda bazı subayların darbe hazırlığı içinde bulunduğuna dair belgeler basına yansıdı, intihar eden
subay sayısı arttı, Türk Silahlı Kuvvetleri’nde (TSK) demokrasiye karşı ‘bir kişinin’ barınamayacağına dair teminatlar sorgulanmaya başladı, Genelkurmay Başkanı, TSK’nın ‘asimetrik harekât’ karşısında bulunduğunu beyan etti.
Basında, geçen yıllarda farklı yorumlanabilen darbe gerekçeleri ve davetleri son aylarda açık biçimde
yer almaya başladı.
Birçok kurum ve/veya içlerindeki bazı kişiler, yetkilerini açık biçimde kötüye kullanarak, devlet mekanizmasını
işlemez hale getiren kararlarını giderek arttırıyorlar.
Büyük kentlerimizde ve özellikle Güneydoğu Anadolu kentlerinde gösteriler sürüyor, 23 belediye başkanı gözaltına alındı, yedisi dışındakiler tutuklandı, kelepçeli ve sıra tertibinde fotoğrafları basına dağıtıldı.
Bir suikast şüphesi haberi peşinden yargının, Seferberlik Dairesi ve ‘kozmik’ odalardaki evrakı incelemesi beşinci
gününde dün de sürüyordu.
Erzincan savcısının soruşturduğu bir dosya Erzurum özel yetkili savcısı tarafından alındı, devamında çok
görülmedik olaylarla karşılaştık, olayın bir kısmını Adalet Bakanlığı müfettişleri inceliyor.
Şimdi idrakimizi toplayarak insaf ile düşünelim: Bunları herkes bilirken ve her gün daha da ağırlaşırken
MGK ‘Bildiri’sine terörden başka bir iç olay kaydetmemiştir.
Öyle anlaşılıyor ki, bireylerin huzuru ve yargı-yasama-yürütme arası uyum bakımından, MGK ve Bakanlar
Kurulu’nun; terörün tasfiyesi ve vatandaşının sağduyusuna güvenme dışında yapacak bir şeyleri yoktur!
Şaşkınlık ve hayret içindeyim!
Aslında MGK üyelerinin durumu yanlış değerlendirdiğini kabul etmiyorum, edemiyorum; MGK’nın tanısı yalnız ‘terörün tasfiyesi’ olamaz. Çünkü o durumda, 20 Ağustos bildirisindeki “İçişleri Bakanlığı eşgüdümünde yapılan çalışmaların devamı tavsiye edilmiştir” cümlesi temelsiz kalır.
Ben, halkımızın büyük tehlikeler içinden, kendine güvenerek toparlanıp
daha güçlü çıktığına inanırım, bugünlerin bunalımı da başarıya dönüşecektir.
İnancımı MGK paylaşsa da paylaşmasa da bugünlerin olayları hakkındaki görüşünü bildiriye yansıtması gerekirdi.
Bence, bünyesindeki Bakanlar Kurulu üyeleri ve TSK komutanlarıyla MGK; halkımıza güvendiğini, demokrasinin
ve insan haklarının derinleşmesi ve genişlemesi için çalışmaların hızlandırılarak sürdürülmesi kararlılığını, darbe hazırlıklarına bulaşanlar hakkında yargısal soruşturmanın açılmakta olduğunu, gerekli idari tedbirleri komutanların aldıklarını açıkça bildirmeliydi.
MGK’nın son bildirisini, bu eksikleri nedeniyle ‘görevi ihmal’ olarak yorumluyorum.
Bütün okuyucularıma sağlıklı bir yıl dilerim. 