'Öfkeli Yıllar'

Altan (Öymen) beyin yeni kitabını alıp da, şöyle bir bakıp bırakamadım, katıldığım bir tören haberini yazan Ulus’un fotoğrafını gördüm, bir iki sayfayı ayakta okudum. Bir yer bulup oturdum,
başparmağım “Evlenen hükümdarlar” sayfasına takıldı; Kral Faruk düğünü ve Mısırdaki olaylarını hatırlatan sayfaları, komunist tevkifatı, sonra Osman Bölükbaşı’nın konuşmalarını okurken yanımda “kardeşim anı işte böyle yazılır” diyecek biri aradım.
‘Öfkeli Yıllar’ adına bakmayın, dönemin olaylarının niteliğidir öfke, anıların anlatımında öfke yoktur yumuşak bir üslubla anlatmaktadır Altan bey olan biteni.
1950 sonrasındaki olaylar, toplumun bir kesiminde karşı koyma isteği yaratmıştır. Karşı koyma düşüncesi insanı saldırganlığa götürebilen hiddet, kızgınlık, gazap gibi şiddetli duygulara taşıyabilir. Bu yazdıklarım, öfkenin sözlük anlamıdır.
60 yıl sonra Altan bey olan biteni yaşamış bir kimse gibi değil, seyrettiği bir filmi anlatır gibi
anlatmaktadır. Öfkeli yılları rahat, tarafsız, bağışlayıcı, açıkçası öfkeden uzak gören, çözümleyen ve okuyucusuna nakleden bir yazarla karşı karşıyadır okur.
Kitabı, yine gezinerek okurken, yaşadığım olayları yazar kadar tarafsız hatırlayamadım.
Çünkü onlardan bazıları, bizi 1960 darbesine taşıyan olayların başlangıcıydı; iktidarın hırçınlığına, istikrarsız tutumuna nasıl duygularımı katmadan bakabilirdim ki; fakat yazarın üslubunun beni de soğukkanlı düşünmeye sevkettiğini itiraf etmeliyim. 
Altan bey, kitabın yayımlanmasından birkaç gün sonraki söyleşide, günümüz olaylarıyla o yılları
karşılaştırmaya imkân verecek bir görüş belirtti. Söyleşiyi yapan gazeteci, “bir gün günümüz olaylarını yazarsanız, o kitaba ne ad koyarsınız?” mealinde bir soru sordu; Altan beyin cevabı
şöyleydi: ‘Öfkeli yıllar 2’.
Yani, o yıllar -1950 sonrası- da, bu yıllar -2004 sonrası- da öfkeli yıllardır. Yazarın, şimdi yazacaklarımı düşünüp düşünmediğini bilmeden, iki dönemin benzerliklerini ve farklarını düşünüyorum:
Elli yıl farkla gelen bu iki beşyılın birbirine benzer veya farklı yanları var mıdır? Veya benzerlik veya farklılık, ancak tarihin herhangi iki beşyılındaki kadar mıdır? Bence iki dönemde de  önemli fark ve benzerlikler vardır:
Önce benzerlik: 1950 çok partili seçim döneminin, 2004 AB standartlarında demokrasi döneminin başlangıcıdır. Ne yazık ki, ikisi de yeterli hukuki zemine sahip olmadan başlamışlardır.
İki dönemin farkı, iktidarın ve muhalefetin ‘siyaseti’ ve ‘demokrasiyi’ farklı tanımlamalarıdır. Altan Bey’in kitabı boyunca anlattığı gibi, 1950 sonrası iktidarı, mevcut yasaları demokrasi için yeterli, hatta bazı hakları fazla buluyor, bunlara karşı tedbirler düşünüp getiriyordu.
Bugün ise muhalefet, iktidarın tanımladığı demokratik açılımları, ulusal birliğe karşı görmekte, her birine ayrı bir nedenle karşı çıkmaktadır.
Bu fark, dönem sonucunun da farklı olacağını göstermektedir. Siz böyle düşünmüyor musunuz?