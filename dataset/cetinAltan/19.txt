Paranın gözü kör olsun mu olmasın mı?

Parklardan, sokaklardan, hatta caddelerden, hatta Teşvikiye Camii’nin yanından geçerken, artık üstüne basarak yürümeye başladığımız uçuşan sarı yapraklar...

Gelip geçmiş kuşaklardan nice şairler, nice ressamlar, nice müzisyenler;  yerlerde savrulan o sarı yaprakların görüntüsündeki gizemli dili, gönüllerinden süzülen bir hüznün güzelliğiyle yansıtıp durmuşlardır İNSANLIĞA armağan olarak bıraktıkları şiirlerinde, tablolarında, müziklerinde...

Her kurban bayramı gazetelerle TV ekranlarında yüz buruşturan o kanlı kolektif mezbaha görüntüleri, insan malzemesindeki bir kalite barometresi ve:
- Türkiye’de hukuk var mı, yok mu tartışmalarıyla da; oldum bittim yapışık ikiz kardeş...

İsviçre Medeni Yasası’nı kopya edip, Türkiye’de de yürürlüğe sokmakla; evrensel bir sınıf olan “burjuva enternasyonalizmi” ile eşdeğerde bir çağdaşlaşma ve kaynaşma gerçekleşemiyor.

“Medeni Yasa”... Çağdaşlık... Medeniyet...
“Medeniyet” sözcüğü de, çölde develeriyle dolaşan “bedeviler”e karşı, Medine kentinde yaşayan, “Medineli hayatı” anlamında “Medeni” sözcüğünden kökenli.

Ne var ki Medine, dilencileriyle de ünlüydü.
Burjuvalar, burjuvalaşmaya çalışanlar ve dilenciler...

İngiltere’nin “endüstri devrimi” ile tanıştığı 1830-40 yıllarındaki Kraliçe Victoria döneminde; Londra da, kimsesiz ve yoksul çocukları örgütleyerek, onları dilencilik ve hırsızlıkta kullanan gizli çeteleriyle ünlüydü ve yakalanan küçücük çocuklar hemen idam ediliyordu.

Charles Dickens’in o tarihlerde yazdığı, sonradan ünlü Polonyalı yönetmen Polanski’nin sinemaya da aktardığı, “Oliver Twist” romanı da, filmi de o kadar ayrıntılı yansıtıyor ki o dönemleri...

Yerlerde uçuşan sarı yapraklar...
Hele hele çınar yaprakları...
Ve geçip giden bir bayram daha...

Bayramda bendenizi, biraz da gıdıklar gibi olan haber; mezarlıklarda bahşiş karşılığı Kuran okuyan sahte hocaların ortaya çıkması oldu.

Rakının, viskinin, polisin, avukatın, ilacın, subayın, deterjanın, doktorun sahteleri az haber olmuyordu gazetelerde...
Ama bayramlardaki mezarlık ziyaretlerinde, bahşiş karşılığı Kuran okuyan sahte hocalar haberine bendeniz ilk kez tanık oluyordum.

Sahte hocalar Kuran’ı doğru mu okuyorlardı, yanlış mı?
Teker teker sınavdan geçiyorlardı.
Doğru okuyabilenler “sahte hoca” sayılmıyorlardı.

Ne anlama geldiği bilinmeden okunan dualara, özellikle rahmetli babam çok şaşardı.
Babaannem ise bendenizi küçükken, uyumam için yatağa yatırdığında, bana şu duayı ezberletmişti:
Yattığım yer ala
Çevresi demir kal’a
Kapısı Kulu vallahi
Kilidi Elhamdülillah
 
Yattım Allah kaldır beni
Rahmetine daldır beni
Can bedenden ayrılırken
İman ile gönder beni

Mezarlıklardaki sahte hocalar, Kuran okuyormuş gibi yapıp neler uyduruyorlardı bilemiyorum ama, vaktiyle yaygın bir deyim vardı:
- Arapça değil mi, uydur uydur söyle...

Beddualar ile hayır duaları ise Türkçeydi.
Babam öldükten sonra, evin akan damını bir türlü yaptıramayan annem, sık sık:
- Paranın gözü kör olsun derdi.
Paraya beddua ederdi.

Göz üstüne beddualar epeyceydi.
- Kör olası, yine çalıp öyle gitmiş sabunları...
- ...
- Gözün kör olur da, sürüm sürüm sürünürsün inşallah...
- ...
- Mantomda gözü kaldı, gözü çıkacasının...
- ...
- Dilerim Allah’ımdan, onun da gözünü patlatırlar inşallah...

Hayır duaları da çeşitliydi:
- Allah tutuğunu altın etsin...
- ...
- Allah ne muradın varsa versin...
- ...
- Allah her iki dünyada da aziz etsin...
- ...
- Allah senden razı olsun...

“Para” ise sanırım, ne bedduadan anlıyor, ne hayır duasından, ne gökdelen, ne de minare sayısından...
Dubai’nin son durumu ve ödenemeyen borçlar yüzünden iflasını ilan edişi, bunu gösteriyor.

Oysa Birleşik Arap Emirlikleriyle, Arap Emirleri’nin zenginleri hakkında dillere destan yığınla fıkra anlatılırdı.

Örneğin, New York’ta hastalanan bir Emir bağırmaya başlamış yardımcılarına:
- Koşun gidin, hemen bir hastane alın bana...

Uluslararası Ekonomik Kriz, Dubai’yi dahi ıskalamadıktan sonra, siz bir de Dubai’ye özenenlerin durumunu bir düşünün...

5 kıta’ya dağılmış 200’ü aşkın “ulus - devlet”ten, paraların nerelere aktığını gösteren bir dünya haritası yapılsa...

Yerlere dökülmekte olan sarı yapraklar aldırmasa bile; borsadaki depremlere bakıldığında, acaba akla gelir mi şu atasözü:
- Etme bulma dünyası...

Herhalde vaktiyle birileri bir şeyler etti ki, şimdilerde yavaş yavaş kemerleri, daha da sıkmak için, delinecek deliğe yer bulunamıyor.

Yine en iyisi Prevert’in mısralarıyla Yves Montand’ın ünlü şarkısı:
Anılarla toplanan ölü yapraklar...
Ve kuzey rüzgârı götürüyor hepsini...
Görüyorsun unutmamışım
Bana söylediğin şarkıyı...

Ha sahi şey... Türkiye’de hukuk var mı, yok mu?
Ne yapalım, bu da bizim şarkımız, çöl bedevisinin yalellisi gibi...