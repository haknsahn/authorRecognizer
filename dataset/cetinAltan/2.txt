Noel Baba’nın işleri

Noel Baba, kıyıları beyaz kürklü giysileri, kendine özgü kırmızı bonesi ve bembeyaz sakalıyla; Hz. İsa’nın doğum günü sayılan 25 Aralık’ta, küçücük çocuklara oyuncaklar getiren efsanevi bir kişilik.

Bendenizin çocukluğunda yılbaşları yaklaşırken, ne dükkân kapılarının önünde bir Noel Baba mankeni vardı, ne de Noel Baba kılığında parklarda dolaşanlar...

Galatasaray’da okuduğum lise yıllarında ise, Beyoğlu’ndan Taksim’e çıkarken, sol taraftaki Saray sinemasının az ötesinde; salt çocuk oyuncakları satan, Bal Mahmut’a ait Japon Mağazası’nın süslü püslü vitrinine bir de Noel Baba konurdu aralık aylarında.

Noel Baba’yı, bir Hıristiyan geleneğinin simgesi olarak görmek mümkün.
Ancak sınıfsal ve ekonomik açından bakıldığında, daha değişik bir gerçek ortaya çıkmakta.

150 yıl önce Ziya Paşa, ne diyordu:
Diyar-ı küfrü gezdim beldeler kaşaneler gördüm
Dolaştım mülk-ü İslamı bütün viraneler gördüm

Aynı Tanrı’ya, hangi kutsal kitaba göre ibadet etmek gerektiği konusunda bir “ayrışım”ı, hatta bir “çatışma”yı ateşlemiş olan İslam-Hıristiyan zıtlaşması; başka bir açıdan bakıldığında, “köylü-kentli” kutuplaşmasını tablolaştırmakta.

Yılbaşılarına doğru çocuklara oyuncaklar getiren bir Noel Baba...
Yoksul bir köylü ailesi, o kadar oyuncağı alabilir mi çocuklarına?

Avrupa kıtası burjuvalaştı, Asya kıtası burjuvalaşamadı...
Yoksulların umudu ise öldükten sonra, kutsal bir refahı hak etme üstünde çiçeklenir.

Yüzlerce yıldan bu yana; caddeleri, parkları, heykelleri, müzeleri, tiyatroları, sarayları, katedralleriyle aynı kentlerde doğup büyümüş olan kuşaklar ise; sağlıklarında yararlanırlar dünya nimetleriyle, gerçekleştirilmiş refahtan...
Ve oralarda elbet de oyuncaklar dağıtılabilir Noel Baba’lar.

Kaldı ki, 3 yahut 4 yaşındaki çocuklar; bilirler mi kendilerinin Özbek mi, Ermeni mi, Çinli mi, Ortodoks mu, Budist mi, Yahudi mi, Norveçli mi, Protestan mı, Türk mü olduklarını?
Hangisinin hoşuna gitmez oyuncaklar getiren bir Noel Baba?

30 yıla kalmaz Kabil mağazalarını da, Tahran mağazalarını da, Riyad mağazalarını da renklendirmeye başlar Noel Baba’lar.
Kimse:
- Yok canım, demesin...

Mustafa Kemal Paşa, yahut İsmet Paşa; hayal edilebilir miydi, sokakta yürürken cep telefonuyla çekilmiş bir fotoğrafın, bir kaç saniyede New York’a gönderilebileceğini?

Buzlanmış beyinler için kolay değil, “küreselleşme süreci” ile “burjuva enternasyonalizmi” dinamiğinin, -en başta araba reklamlarıyla- 5 kıtayı birden sarmalına almaya başladığını algılamak.

Gelelim Noel Baba fıkralarına.
Küçücük bir çocuk, bir mektup yazmış Noel Baba’ya:
- Sevgili Noel Baba; babam işsiz, annem de çok hasta. Erkek kardeşlerim de, kız kardeşlerim de çok çaresiz durumda. Ancak sen anlarsın ne kadar mutsuz olduğumuzu... Şayet bana 200 “euro” gönderirsen, bütün aile sevinerek kutlayacak “Kristmis”i... Şimdiden teşekkürler sevgili Noel Baba.

Küçük çocuk, Noel Baba’ya yazdığı mektubunu, postaneye giderek bir görevliye vermiş.

Görevliler, küçük çocuğun bıraktığı mektubu, adresine gönderme olanağı bulunmadığı için; mektubu açmak zorunda kalmışlar.
Okuyunca da, o kadar çok acımışlar ki çocuğa ve ailesine; aralarında 100 “euro” toplayıp göndermişler çocuğa.

3 gün sonra postane görevlileri, aynı çocuğun Noel Baba’ya yazdığı ikinci bir mektubu da, açıp okumak zorunda kalmışlar.

Mektup şöyle başlıyormuş:
- Sevgili Noel Baba, çok teşekkür ederim. Gönderdiğin parayı aldım. Ancak haberin olsun ki, alçak postacılar, gönderdiğin paranın yarısını, ceplerine indirmişler.

Paradoksal bir fıkra daha.
15 yaşındaki bir çocuk, 10 yaşındaki kardeşine:
- Sen, diyormuş; hâlâ inanıyor musun Noel Baba’nın gerçek olduğuna?

O sırada da, kentin en şıkıdım caddesindeki mağazaların önünde 2 Noel Baba karşılaşıyormuş.
Noel Baba’lardan biri, ötekine:
- Sen, diyormuş; hala inanıyor musun “çocuklar”ın gerçek olduğuna?

Kim kimi izliyor gizlice, kim kimi gizlice dinliyor; pek de belli değil.
Kimi:
- Şu şunu izliyor, diyor.
Kimi:
- Bu bunu izliyor...

Durum Noel Baba’ya sorulsaydı, herhalde şöyle derdi:
- Tam yılbaşına yaklaşırken, bırakın şekersiz bir aşureyi kaşıklamayı da; asıl Nasreddin Hoca’ya bakın, neyi dinliyor?

Sonra da yanıtını yine kendi verirdi:
- Oturmuş, başını dinliyor.