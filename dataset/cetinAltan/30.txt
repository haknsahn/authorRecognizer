Fırçalayıcı alay, ne ok ister ne de yay...

Nasrettin Hoca’ya:  - Sence, demişler; cüzdan sıkışıklığına uğramış bir “adalet”le, adalet sıkışıklığına uğramış bir “şark demokrasisi” neye benziyor?
Hoca:
- “Kabak”a, demiş; yüzünden de okusan “kabak”, tersinden de okusan “kabak” ...

Her şeyin aşırı düzenli olmasına aklını iyice çivilemiş olan emekli bir militer, sivil giyinmeye başladıktan bir süre sonra, sivil doktorlardan birine gitmiş.

Doktorun muayene odasına alınınca da; önce ceketini çıkarıp, eliyle bir güzel süpürdükten sonra, ikiye katlayarak yandaki masanın üstüne koymuş.

Arkasından kravatını çıkarıp silkelemiş ve üçe katlayarak ceketinin yanına koymuş.
Gömleğini çıkarınca da; önünü yeniden ilikleyip, kollarını düğmelerin üstünde kavuşturduktan sonra, dörde katlayarak kravatının yanına koymuş.

Nihayet pantolonunu da çıkarmış; paçalarını birleştirip uzatmış masanın üstüne ve kitaplıktan kalın mı kalın 5-6 cilt alarak pantolonun üstüne dizmiş, ütüsü bozulmaması için.
Külotunu çıkarınca da, kare biçiminde katlayarak ötekilerin yanına bırakmış.

Derken emekli militerin aklına birden, pantolonunun cebinde unuttuğu kâğıt mendil paketi gelmiş.

Hemen pantolonun üstündeki ciltleri kaldırmış, pantolonunu eline alıp, cebindeki kâğıt mendil paketini çıkarmış; arkasından yeniden pantolonun paçalarını üst üste getirerek masanın üstüne uzatmış ve kalın kitap ciltlerini de, tekrar dizmiş pantolonun üstüne.

Doktor bir hayli çatılmış kaşlarla, emekli militerin soyunmasını ve yaptıklarını izliyormuş.
Nihayet karşısında çırılçıplak duran yaşlı adama:
- Neyiniz var, demiş; neden geldiniz bana?

Emekli militer, önüne doğru eğilerek iki eliyle bacaklarının arasını göstermiş:
- Bunun için geldim...

Doktor, homurtulu bir sesle:
- Söyleyin neyiniz var, şikâyetiniz ne, demiş.
Emekli militer de:
- Görmüyor musunuz, demiş; yarısı ötekinden biraz daha sarkık aşağıya doğru...
- Ee, ne olmuş yani?
- Ne olmuşu var mı, hafiften de olsa bir düzensizlik yaratıyor; hemen düzeltmek gerekiyor mu? Vatanını milletini seven bir insan, en küçük bir düzensizliğe bile asla aldırmazlık edemez.

Zavallı dilsiz bir adam da; bir türlü işitip konuşamamaktan duyduğu sıkıntıyı gidermek için, çırpınıp duruyormuş.
Ama bir türlü bir çare bulamıyormuş buna.

Bir gün kendisine, Ergenekon davası sürecinde “gizli resmi çeteler” ile de ilişkisi olduğundan kuşkulanıldığı için “dinlemeye” alınmış bir doktoru önermişler:
- Mucizeler gösteren bir hekim o, demişler; bir de ona git...

Ve dilsiz adam önerilen doktora gittiğinde, doktorun belirgin işaretlerle:
- Hemen çırılçıplak soyunun, demek istediğini görmüş.

Dilsiz, utana sıkıla soyunmuş çırılçıplak ve doktorun kendisine domalmasını işaret ettiğini anlayınca da; domalmış doktorun önünde.

Doktor iri bir kazık sokmuş dilsizin kıçına.
Dilsiz de can acısıyla bağırmış:
- Aaa.. aa.. aa.. diye.

Doktor:
- Harika, demiş; hemen iyileşip “a” demeye başladın bile; yarın da gel, “be” dedirteyim bu kez sana.

Sayıları artmakta olan genç dilencilerden biri; yırtık pırtık giysileri içerisinde, tıkanan trafikteki arabalardan birine yanaşarak, malum ezberi tekrarlamaya başlamış.
- Çocuklarımdan biri lösemili, öteki de domuz gribi oldu; eşimi bir trafik kazasında kaybettim, annem de felçli; kaç gündür açım ben de, ne olur biraz yardım edin.

Yanaştığı arabanın içindeki adam, genç dilenciye:
- Gel bin arabaya, demiş; sana çok uygun bir işte çalıştıracağım seni.

Genç dilenci de, arabaya binip yanına oturmuş adamın.
Meğer adam, bir tiyatro sahibiymiş ve genç dilencinin ne kadar güzel rol yaptığını gördüğü için de, onu bir piyeste oynatmayı düşünmüş.

Ne çare ki genç dilenciyi ertesi gün kovmuş adam.
Meğer kendisi rol kesmiyor, doğruyu söylüyormuş.

Keşke siyasetçiler arasında da, bulunsaydı böyle birileri...

Bir de Av. Taner Aktop’tan bir fıkra:
Uçak yolcularından biri, hava limanında kapı kontrollerinden geçtikten sonra, biletini onaylatıp bagajlarını vermek için gişelerden birine geldiğinde; gişedeki hanım memura:
- Gördüğünüz gibi ben, demiş; New York’a gidiyorum. Ancak verdiğim yeşil valizin Londra’ya, mavi olanının da Paris’e gitmesini istiyorum.

Görevli hanım, biraz şaşkın:
- Özür dilerim ama, demiş; mümkün değil bu. Valizleriniz de ancak sizinle gelebilir.

Bunu duyan yolcu gülümseyerek:
- Çok sevindim buna, demiş; çünkü geçen sefer öteki türlü olmuştu...

Taner’in fıkrası da, sanırız gerçek.

Muazzez Menemenci-oğlu’ndan bir şiirle bitirelim yazıyı:

Kocam Helen Ben

Üçümüz mutluyduk bir ara
Kocam, ben ve Helen;
Nereye gitsek elele...
Helen güzel bir kadın değildi aslında,
Oldukça dişicene...
Alıverdi kocamı elimden.

İşi bir verevinde tutmak var,
Bir düzünden...
Bile bile çaprazından
Üçümüz oynadık bu oyunu;
Kocam, Helen, ben.
Ah ben, ben, ben,ben!..