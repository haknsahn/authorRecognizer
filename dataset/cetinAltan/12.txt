‘Savaşçı kalmadığından, savaş bitmişti’

Kovboy filmlerinin hemen hepsinde, bir de “cenaze levazımatçısı” vardır.   * * *
Küçük kasabalar, atlarıyla gelen belalı silahşörlerce baskına uğradıklarında; kasabayı savunan ve havada uçan bir sineği bile vuracak yetenekte olan kahraman bir kovboyla, birkaç arkadaşı, her iki yanlarındaki toplu tabancalarını çektiklerinde; “cenaze levazımatçısı” da, yeni tabutlar hazırlamaya başlar.

Her çatışmada, en karlı çıkanlardan biridir o.

1953 yılında Belçika’da “Browning” silah fabrikalarını gezerken, fabrikanın müdürüne:
- Şimdiye dek yapılmış olan silahlarla, acaba kaç kişinin öldürülmüş olduğunu sormuştum.

Fabrikanın müdürü, övünme titreşimli bir sele:
- En az 250 bin kişi olmalı, demişti.

I. Dünya Savaşı sırasında İttihatçıların yakınlarına, Almanya’dan yiyecek giyecek ithal etmeleri için, özel furgon vagonları tahsis edilirdi.

Vagon tahsisi alan ahbap çavuşlar da, zenginleştikçe zenginleşirdi.
Harbiye’den Nişantaşı’na doğru yükselen apartmanlardan birine de, o nedenle “Fasulya palas” adı konmuştu.

Her savaşta, görünmeyen bir takım zenginler ve çizmeli saltanat düşkünleri türer.

Napoleon’un:
- Savaş nedir, sorusuna; verdiği yanıt da, hala çınlar kitap sayfalarında:
- Para, para, para...

Savaşlarda da harcanan para; her harcanan para gibi, buhar olup uçmaz, birilerinin cebine girer.

Vatanın, milletin, devletin savunulması, şan, şeref kremasıyla çekilen nutuklar; biraz da, binlerce gencin öldürülmesi karşılığında, paraların kimlerin kesesine aktığının gizlenmesi içindir.

O nedenle de, savaşların neden olduğu harcamaların dökümü açıklanmaz.

Brejnev döneminde, bendeniz de davet edilmiştim Sovyetlere ve Moskova Üniversitesi’nde de bir konuşma yapmam rica edilmişti.

Brejnev döneminde Moskova Üniversitesi’nde bir konuşma yapmak...
Çok anlayışlı bir hanım olan Mm. Vera’ya:
- Ben, demiştim; ola ki sizin alışkanlıklarınıza ters düşecek şeyler de söyleyebilirim.

Mm. Vera:
- Biz de zaten onun için bir konuşma rica ediyoruz sizden, demişti.

Üniversitedeki konuşmamda, alkışlanan bir söz de şu olmuştu:
- Siz, demiştim; kapitalistlerin karını kaldırırken, yerine Kızıl Ordu’nun payını getirdiniz.

Bilenler de bilirle ki, bir ülke çökertilmek istendiğinde; korkutula, ürkütüle, ona ekonomik gücünü aşan büyük bir ordu besletmek de, en geçerli taktiklerden biridir.

İlk anti-militarist romanı, Emile Zola “Bozgun” adıyla yazmıştı.
1870 Sedan savaşında III. Napoleon’un, Bismarck önündeki rezalet yenilgisini anlatıyordu.

Yazarları, karikatüristleri, müzisyenleri, rejisörleriyle “Kışla”yı da, “Kilise”yi de “tabu” olmaktan çıkarmış ülkelere bir bakın...
Bir de “tabu” ve “dogmalar” arasında çarmıha gerilmiş ülkelere...

Aralarındaki uçurumsal fark, “insanların yaşam kalitesi” arasındaki farkta aynalaşır.

Kovboy filmlerindeki “cenaze levazımatçısı”nın çıkarları; bir türlü “gelişmiş” olamayan ülkelerde, çok daha kanlı damarlardan akar bazı itibarlı kesimlere.
Ve o ülkeler, “şeffaflık” sıralamasında çok gerilerden gelirler.

Bundan 2300 yıl önce yaşamış, Yunanistan’daki “Epirya”nın başında bir Kral Pirüs vardı.
Makedonya ve Roma’ya karşı giriştiği savaşlarda büyük başarılar kazanmış, ama o kadar da büyük kayıplar vermişti ki; ordusunda kala kala bir kaç nefer kalmıştı.

O nedenle de, astarı yüzünden pahalıya mal olmuş askeri galibiyetlere, “Pirüs zaferi” demek, yüzlerce yıldır sürer gider.

Bir gün bendeniz de İsmet Paşa’ya:
- İnönü savaşlarında Ankara’ya gelen 2 telgraf var, demiştim.
Telgraflardan ilki “geri çekiliyoruz” üstüne, öteki de “kazandık, düşman geri çekiliyor” üstüne. Bu nasıl oldu?

İsmet Paşa da şu yanıtı vermişti:
- Bir savaşta galip mağlup yoktur. Kim daha geç kaçarsa; ona galip, denir.

Bütün sinsi, gizli ve kanlı dolapların halk yığınlarından gizli döndürüldüğü dönemler sona ermekte...

Eski dolapları döndürmede inat eden bölgelerde, daha bir çok insan ziyan zebil olacak ve dolapçılar da sonunda, Kral Pirüs zaferine dahi erişemeden eriyip kaybolacak...

Bu böyle olacak ama, o zamana kadar da, 21. Yüzyıl’ın yarısına yaklaşılmış olacak...

Kovboy filmlerindeki “cenaze levazımatçıları” sağ olsalar, içlerini çekerlerdi:
- Keşke oralarda da iş tutabilseydik, diye.