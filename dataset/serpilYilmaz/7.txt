1967’den itibaren Türkiye Eğitim Vakfı (TEV) yönetiminde yar alan Dr. Nejat Eczacıbaşı, Vehbi Koç, Aydın Bolak, Ord. Prof. Sulhi Dönmezer şimdi aramızda yoklar; 8 Aralık günü Kuruçeşme Divan’da verilen davette onları arkadaşları Dr. Şahap Kocatopçu temsil ediyor.
TEV’in Mütevelli Heyeti Başkanı Rona Yırcalı ve Yönetim Kurulu Başkanı
Ömer Koç’un ev sahipliğinde düzenlenen yemeğin en önemli konusunun ne olduğu;
açıklanan bir araştırma
sonucuyla belli oluyor.
TEV’in toplum tarafından “bilinirlik oranı” yüzde 1.5-2 düzeyinde kalırken, “iyilik yapan” yeni vakıflarda bu oranın yüzde 30’a kadar çıktığı vurgulanıyor.
Yaptığım küçük bir soruşturmayla “tanınma oranı yüzde 30 olan vakfın” Deniz Feneri olduğunu öğreniyorum.
1996 yılı ramazan ayında bir televizyon kanalında yer alan “Şehir ve Ramazan” isimli programla yola çıkan “Deniz Feneri”ni, 2000’li yılların başında kurulan İHH İnsani Yardım Vakfı izliyor.

Bir yılda yapılan bağışlar
TEV yönetimi toplum tarafından tanınmak için yeni bir iletişim planı ortaya koyuyor, kampanyalar hazırlıyor.
Bu nedenle de kariyer.net, Joy Fm (Spectrum Medya), Global Halkla İlişkiler gibi “bilinirliğe” katkı sağlayacak kurumlarla işbirliği geliştiriyor.
Yılda yaklaşık olarak 6-7 milyar lira bağış ve katkı cirosundan daha çok pay almak için “hizmetleri” tanıtmanın önemine inanıyorlar.
TEV’in varlıklarının toplam değerinin 330 milyon dolara ulaştığını da belirtirsem,
42 yılda gelinen yolun hiç de azımsanmayacağı ortaya çıkar.
En büyük varlıkları da şüphesiz; TEV’den bugüne kadar 180 bin yurtiçi,1250 yüksek lisans ve 16 bin de üstün başarı bursu alan genç...
TEV Genel Müdürü Turgut Bozkurt, bağışçı sayılarının da 842’yi
bulduğunu belirtiyor.

Vietnam örnek olabilir mi?
İstanbul Sanayi Odası (İSO) eski Başkanı Hüsamettin Kavi ile “sanayi ve ihracat” konusunu üzerine derin bir sohbete daldığımız sırada, yanımıza gelen TEV Genel Müdür Yardımcısı Güsel Bilal’in, “En önem verdiğim masa” cümlesini kurmasıyla etrafımızla ilgileniyoruz.
Masamızda TEV’in teşekkür plaketini elinde tutan kariyer.net’in yöneticilerinin yanında “patronları“ oturuyor.
Kariyer.net gibi, gittigidiyor. com internet sitelerinin de sahibi olan Mustafa Say’ın kurduğu Access Turkey; hedge fonu, risk sermayesi ve gayrimenkul yatırımlarının yanı sıra Manisa’da otomobil yan sanayii üretimini sürdürüyor.
Diğer yanımda 1979 doğumlu bir genç oturuyor. Bilal’in “Boğaziçi Üniversitesi’ni ve Harvard’ı birincilikle bitirdi, bize destek veriyor” diye tanıttığı Özgür Bolat, öğretim üyeliğinin yanı sıra Hürriyet’in internet gazetesi yazarlarından.
Bolat; Latin Amerika, Porto Rico ve Vietnam’da yükselen eğitim seviyesine dikkat çekiyor.
Kavi ve Say’dan ise “Türk sanayisinin Çin ve Hindistan ile rekabet etme şansı var mı?” sorusuna yanıt almaya çalışıyorum.
“İç piyasa çok önemli; ihracatta hammadde, işçilik ve enerjide rekabet üstünlüğü yok, komşu ülkelerle ticarette daha avantajlı olabiliriz” diyorlar.
Ortak bir tespit: Önümüzdeki 30 yılın stratejik planını yapabilecek iyi eğitimli bir kadro ile başarabileceğiz.
TEV’i de bu yüzden anlatıyorum.