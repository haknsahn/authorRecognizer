Sekiz sır ölüm

Dikkat çekmeyecek gibi değil; son 2 yılda 1’i emniyet, 7’si TSK mensubu sekiz kişi yaşamını yitirdi. Bu ölümlerin 7’si intihar. İntihar edenlerin 6’sı Deniz Kuvvetleri’nden. Yaşamını yitirenlerin ortak noktası ise bir biçimde Ergenekon soruşturmasıyla ilgili olmaları.
Bu durumda TSK’da, özellikle de Deniz Kuvvetleri’nde neler oluyor, sorusu akla geliyor. Nasıl gelmesin? Sır dolu ölümlere, garip gelişmelere, girişimlere tanık oluyoruz.

Kimler intihar etti?
Son 2 yıla baktığımızda, sır ölümler tablosu şöyle:
1- Emekli Deniz Albay Birol Atakan, 2 Mayıs 2007’de İstanbul-Ankara yolunda şüpheli bir trafik kazasında yaşamını yitirdi. Atakan, eski Deniz Kuvvetleri Komutanı Oramiral Yener Karahanoğlu’nun emir subaylığını yapmış, ünlü darbe günlüklerinin sahibi olduğu iddia edilen eski Deniz Kuvvetleri Komutanı Oramiral Özden Örnek’le de çalışmıştı.
2- Kuzey Deniz Saha Komutanlığı’nda görevli Deniz Tabip Yarbay Nursal Gedik, 11 Kasım 2007’de tabancasıyla intihar etti. Gedik’in gizli bilgilere ulaştığı için öldürüldüğü öne sürüldü.
3- Emekli Jandarma Albay Abdülkerim Kırcı 10 Ocak 2009’da intihar etti. Devlet Övünç Madalyası sahibi olan ve bir çatışma neticesi felçli kalan Kırcı, PKK itirafçısı Abdülkadir Aygan tarafından faili meçhul cinayetlerin sorumlusu olarak gösterilmişti.
4- Emniyet Genel Müdürlüğü Özel Harekât Dairesi Başkanı Behçet Oktay 27 Şubat 2009’da intihar etti. Ailesi Oktay’ın öldürüldüğünü öne sürdü. Oktay’ın adı da Ergenekon soruşturmasında geçmişti.
5- Deniz Kıdemli Yüzbaşı Olgun Ural, 26 Mart 2009’da intihar etti. Ural’ın adı da 1. Ergenekon soruşturmasında “Alevi, Sivas Gemerekli, Yüzbaşı Ali Tatar’ın (intihar eden yarbay) personel alımında görevli olduğu zaman alınmıştı” ifadesiyle geçmişti.
6- Deniz Askeri Hâkim Tanju Ünal, 26 Haziran 2009’da makam odasında ölü bulundu. Emekli Deniz Kuvvetleri Komutanı İlhami Erdil’in davasında mahkeme başkanı olarak görev yapmıştı.
7- Emekli Deniz Albay Belgütay Varımlı’nın, 21 Kasım 2009’da 9. kattaki evinin balkonundan atlayarak intihar ettiği açıklandı. Varımlı’nın adı Sarıkız ve Ayışığı darbe planlarını deşifre eden kişi olarak geçmişti.
8- Deniz Yarbay Ali Tatar 20 Aralık 2009’da tabancasıyla intihar etti. Tatar, bir süre önce emekli Deniz Kuvvetleri Komutanı Oramiral Metin Ataç ve şimdiki Deniz Kuvvetleri Komutanı Oramiral Eşref Uğur Yiğit’e suikast planları çerçevesinde tutuklanmıştı. 

Komutan törende
İntihar eden Yarbay Ali Tatar’ın, Ankara Kocatepe Camii’ndeki cenaze töreni de dikkat çekiciydi. Tatar’ın ailesi, yarbaya karşı sahte belgelerle komplo kurulduğunu öne sürdü. Tatar’ın öldürmeyi planladığı iddia edilen Deniz Kuvvetleri Komutanı Oramiral Eşref Uğur Yiğit, eşiyle birlikte cenazeye katıldı. Tatar’ın ailesiyle yakından ilgilendi. TSK, cenazeye çok üst düzey generallerle katıldı. Bu katılım, TSK’nın Tatar’a sahip çıktığı ve suikast planında yer aldığına inanmadığı biçiminde yorumlandı.

Genelkurmay bilgilendirmeli
Genelkurmay Başkanı Orgeneral İlker Başbuğ, kısa süre önce Trabzon’da Oruçreis firkateyninde önemli açıklamalar yaptı. TSK’ya karşı yürütülen psikolojik harekâttan söz etti.
Ama bir de Deniz Kuvvetleri’ndeki intiharlar var. Diğer taraftan sıcak bir gelişme; Başbakan Yardımcısı Bülent Arınç’a suikast planladıkları iddiasıyla evinin yakınlarında gözaltına alınan ve sonra mahkemece serbest bırakılan iki subay olayı aydınlatılmayı bekliyor.
Elbette bu olaylarla ilgili gerçekler, yargı süreci sonucunda ortaya çıkacaktır. Ancak, buna rağmen, Genelkurmay Başkanlığı’nın, intiharlar ve suikast girişimi iddiasıyla ilgili bir inceleme yapılıp yapılmadığı, yapılıyorsa hangi aşamada olduğu konusunda kamuoyunu bilgilendirmesi ihtiyaç haline gelmiş durumdadır.
