Heyecanlı saatler

Başbakan Yardımcısı Bülent Arınç’a yönelik suikast hazırlığı iddiası Ankara’da tansiyonu yükseltmişti. Seferberlik Tetkik Kurulu’nda görevli bir albay ve bir binbaşının Arınç’ın evine yakın bir yerde gözaltına alınması sonrasında bu iddia gündeme gelmişti. Subayların savcılık aşamasında serbest bırakılmaları ve Genelkurmay Başkanlığı’nın bu iki subayın bilgi sızdırdığından şüphe edilen bir başka askeri personeli izlemekle görevli olduklarını açıklamaları ortamı biraz yumuşatmıştı.

Tansiyon yeniden yükseldi
Ancak, subayları gözaltına alıp bırakan savcının, bu kez görev yaptıkları Seferberlik Bölge Başkanlığı’nda sabaha kadar arama yapmaları tansiyonu yeniden yükseltti.
Savcı, mahkemeden arama kararı almıştı. Bugüne kadar üst araması, araç ve konut araması yapan savcıların, ilk kez bir karargâhta arama yapmaları dikkat çekiciydi.

Yetki ve kapsam tartışması
Önceki akşam saat 19.00 civarından dün sabah 06.00 sularına kadar süren arama sürecinde de zaman zaman heyecanlı saatler yaşandığı Ankara kulislerine sızan bilgiler arasındaydı. Özel yetkili savcı ile askeri savcı ve yetkililer arasında, “arama kararının kapsamı” konusunda zaman zaman görüş ayrılığı çıktığı belirtildi.
Seferberlik Bölge Başkanlığı’ndaki bazı bilgilerin “devlet sırrı” kapsamına girdiği ve bu nedenle CMK’nın 125. maddesi uyarınca ancak hâkimin bu nitelikteki evrakı inceleyebileceği savının gündeme getirildiği, bunun üzerine gece yarısı ilgili hâkimin arama yapılan karargâha geldiği kaydedildi.

Sis perdesi
12 saati bulan bu süreç sonunda 8 askeri personelin gözaltına alındığı Genelkurmay Başkanlığı’nın açıklamasıyla kamuoyuna duyuruldu. Gözaltılarla, Arınç’a suikast, Cumhurbaşkanı Abdullah Gül ve Başbakan Tayyip Erdoğan’a ilişkin bilgilerin bulunduğuna ilişkin haberler bir araya gelince başkentte yeniden bir sis perdesi oluştu.

Erdoğan-Başbuğ-Koşaner
Genelkurmay Başkanlığı’nın 8 askeri personelin gözaltına alındığını duyurmasından çok kısa bir süre sonra Genelkurmay Başkanı Org. İlker Başbuğ ve Kara Kuvvetleri Komutanı Org. Işık Koşaner’in Başbakanlık konutuna gelerek, Başbakan Erdoğan’la 3 saati aşkın bir toplantı yapmaları, merakı daha da artırdı. Toplantı sonrasında Başbakanlık’tan yapılan  “İç ve dış güvenlik ele alındı” biçimindeki tek cümlelik açıklama heyecan ve merakı gidermeye yetmedi.

MGK öncesi
Başbakanlık konutunda dün yapılan toplantılar pazartesi günü yapılacak MGK öncesinde hazırlık çalışmaları olarak yansıtıldı. Org. Başbuğ ve Org. Koşaner’le görüşmesinden sonra Başbakan Erdoğan, MGK üyesi bakanlarla da hazırlık toplantısı yaptı. Bu toplantının saati 11.30 olarak belirlenmişti ancak araya komutanlarla toplantı girince öğleden sonra saat 15.00’te başlayabildi.
Bu yoğun trafiğin, Arınç’la ilgili iddialar ve savcılık soruşturmasına ilişkin gelişmelerin MGK’ya yansımadan önce hükümet zemininde açıklığa kavuşturulmasına yönelik olduğu yorumları da yapıldı.

Erdoğan-Başbuğ teması
Başbakan Erdoğan ile Genelkurmay Başkanı Org. Başbuğ’un haftalık olağan görüşme yöntemini benimsemiş olmaları birçok konunun soruna dönüşmesini önleyen bir işlev görüyor. Bu hafta Erdoğan ve Başbuğ, olağan görüşme bağlamında 2 saat baş başa görüştüler. Dün Koşaner’in de katılımıyla 3 saat civarında ikinci bir zirve yapıldı.
Kuşku yok ki, Erdoğan-Başbuğ diyaloğu kurumlar arası güven artırıcı etkisi bakımından da önemli. Bu temaslar kadar önem taşıyan bir diğer konu da, kamuoyunun zamanında doğrudan bilgilendirilmesi.