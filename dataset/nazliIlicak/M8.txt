 Dostlar vardır...
Pazar günü ister istemez Demokratik Toplum Partisi'nin kapatılması meselesini yazdım. Pazar sohbeti de bu durumda Pazartesi'ye sarktı. Bu akşam, Habertürk'te "Sansürsüz" programında zaten parti kapatma ile ilgili düşüncelerimi bol bol dinleyeceksiniz. Haftaya güzelliklerle girelim ve hayatı güzel eden dostlarımızın kıymetini bilelim.
***

Dostlar vardır soba gibi; yüreğindeki ateşle ısıtır ellerinizi. Dostlar vardır; fırtınada sığınak, güneşte gölge olur. Dostlar vardır yıldız gibi; kapkara bulutların bekçisidir gökyüzünde. Dostlar vardır gül gibi; sarılırken yaralanmayı göze almanız gerekir. Dostlar vardır rakısız çözülmez dili. Dostlar vardır, omuzu her derde devadır. Dostlar vardır dağ gibi vakur; toprak gibi bereketli, mert. Dostlar vardır ney gibi hüzünlü; ya da türkü gibi, her daim içinde taşır sevdasını, yangınını bulaştırır bir gönülden diğerine. Dostlar vardır bâki; tanıştığın gün doğar, gittiği gün ölürsün; zamana ve darbelere, yollara ve hasrete dirençli. Dostlar vardır yüreğine kök salmış bir çınardır; hiçbir şey deviremez; gönülden gönüle kurulmuştur köprüler.
İşte böyle dostlardır her şeye lanet ettiğin günlerde bile hayatını güzel kılan. Gönül her yerde onları arar ve bulduğunda haber gönderir bize; bir sıcaklık yayılır yüreğimize; bunda bir iş var deriz, takılırız peşine.
(Saim Güven'e teşekkürler) 