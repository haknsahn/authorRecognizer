Yol ayrımındayız!
İstanbul'da 17 yaşındaki terör kurbanı Serap'ın bir aydır süren yaşam savaşını kaybettiği haberi içimizi dağlamışken...
İçişleri Bakanı Beşir Atalay "Demokrasi teröre feda edilmeyecek" açıklaması yaptığı sıralarda...
Erdoğan-Obama görüşmesine bir iki saat kala... Çok pis, çok sisli bir pusuda yedi can şehit düştü!
Oraya...
Tokat'ın, Reşadiye ilçesi kırsalında...
O yola iyi bakın!
Göreceksiniz ki, orada, yolun bir kenarında bu ülkenin barış umudu da vurulmuş yatıyor.
Kanlar içinde...
Yaralı... 
***

Zamanlama...
Yer...
Ve eylemin yapılış biçimi...
Gösteriyor ki...
Bu kurşunlar acılara acı katmayı hedeflemekle kalmıyor.
Bu kurşunlar... Öfke ve çatışmayı sokaklara yaymak için...
30 yıldır süren savaşın kitlelerde yarattığı yorgunluğu bütün ülkeyi yangın yerine çevirecek bir öfkeye dönüştürmek üzere...
Şahinleri ve savaş rantçılarını sevindirmek için...
Sıkıldı. 
***

Bir yol ayrımına doğru gidiyoruz...
Ya dişimizi sıkıp her türlü engele, her türlü tuzağa rağmen barıştan yana olacağız ya da yalnızca silahlar konuşacak!
Ya demokrasiden yana olacağız ya da kan gölü, terör, gizli veya açık darbeler ortamında toplumca eriyip gideceğiz.
Ya bu sorunu çözeceğiz ya da çözüleceğiz.
Tablonun bir yüzü çok karanlık!
Unutmuştuk bunu!
Tablonun sadece aydınlık yüzüne takılıp kalmıştık. Galiba kendimizi aldatmıştık.
Birkaç gündür bu gerçekle yüzleşiyoruz.