Öcalan Meclis’e döndü

DTP milletvekilleri, BDP çatısı altında Meclis’e dönüyorlar.  Önce bir not: Ahmet Türk basın açıklamasında “Sayın Öcalan” sözünü birkaç kez tekrarladı. Anayasa Mahkemesi DTP’yi kapatma kararında bu ifadeyi tek başına parti kapatma sebebi saymamıştır. Ahmet Türk de muhtemelen bunu dikkate alarak öyle konuştu.

Meclis’e dönüş konusuna gelince; evvela kısa bir kronoloji:

11 Aralık, saat 18.40: Anayasa Mahkemesi DTP’yi kapattı, DTP’liler Meclis’ten çekileceklerini, bunda “kararlı” olduklarını açıkladılar.

11 Aralık, saat 19.22: Fırat Haber Ajansı, Öcalan’ın sözlerini yayımladı:

‘Buradaki görevliler, ileride odama televizyon vereceklerini söylediler. Adalet Bakanlığı’ndan gelen heyetle görüştüm; Adalet Bakanlığı Ceza ve Tevkif Evleri Genel Müdürü de var. Bu görüşmeden sonra kapının üstünde yeni bir pencere açtılar...’

15 Aralık: Milliyet‘te şunları yazdım:

‘Öcalan’ın alet gibi gördüğü parlamentoyu tamamen dışlayacağını sanmam; bu sebeple DTP’lilerin yeni bir partiyle Meclis’e dönmesi sürpriz olmaz.’

17 Aralık: Fırat Haber Ajansı: ‘Öcalan’ın havalandırma süresi iki saate çıkarıldı...’

18 Aralık, saat 12.03: FHA Öcalan’ın sözlerini yayımladı:

‘Milletvekillerinin istifası konusunda ben farklı düşünüyorum.. Çözüm demokratik mücadeledir. Bence henüz istifa noktasına gelinmedi. Meclis’e dönüp demokratik siyaset geliştirilebilir.’

18 Aralık, saat 14.30: Ahmet Türk, BDP çatısı altında Meclis’e dönüleceğini açıkladı.

Öcalan faktörü

Öcalan faktörü bu olayda da açıkça ortada... Devlet duygusal olamaz. Elbette hukuk devleti terörle pazarlık yapmaz... Ama demokratik ülkelerde bile devlet hayati konularda çözüm üretmek için ‘derin devlet’ mekanizmalarını devreye sokarak ‘gayri resmi’ görüşmeler yapar!

İngiltere IRA terörünü böyle önledi.

Öcalan’ın, şartlarındaki en ufak bir iyileştirmeyi kamuoyuna duyurmadaki çabası dikkat çekicidir. Bildiğimiz “narsisizm”iyle, Öcalan kendisine itibar gösterildiğini kamuoyuna duyurmak istiyor.

“Yeri daraldığında”, bunu narsisist kişiliğine bir saldırı gibi algılayıp ortalığı birbirine katarak “güçlü olduğunu” göstermek isteyen de aynı Öcalan’dı.

Hadi Uluengin’e katılıyorum, devlet, bu “Apomania” marazını dikkate almalı, sorunun çözümü için bundan yararlanmalıdır.

Diyorum ki...

Öcalan’a diyorum ki: Kamuoyunun Öcalan’a duyduğu şiddetli tepki yerden göğe haklıdır. Kendisi de mahkemede ‘Türkiye halkından özür diliyorum’ dememiş miydi?

Öcalan, hakkındaki bu haklı tepkiyi azaltmak, hatta zamanla gidermek istiyorsa, bunun tek yolu terörü bıraktırmasıdır. ‘Narsisist’ kişiliğini bildiğimiz Öcalan, kamuoyundan ve siyasetten şahsı için anlayış bekliyorsa bu ancak ‘teröre son veren adam’ olmasıyla mümkün olabilir.

BDP’lilere diyorum ki: Aysel Tuğluk ‘bizim de hatalarımız oldu’ demişti. Bunları tekrarlamaktan sakınmak gerekir. Ayrılıkçı fikirlerinizi bile söyleyin ama şiddetten uzak durun, sokakları tahrik etmeyin. Evrensel hukukun da gereği budur.

Emine Ayna’nın yolu kan ve kavga yoludur. Ahmet Türk’ün “Türkiye’nin vicdanı olacak bir parti” söylemi ise son derece güzeldir; bu yolu seçerseniz çözüm de kolaylaşır.

AKP, CHP ve MHP’lilere diyorum ki: Meclis’te BDP’lileri dışlamayın, onlarla görüşün, konuşun... Bilhassa CHP ve MHP’liler Kürt vatandaşlarımızın duygularına özen göstermeli, onları rencide edecek sözlerden sakınmalı, hatta sıcak bir dil geliştirmelidir.

BDP’nin Meclis’e dönüşü sağduyunun da başlangıcı olmalıdır.

Uzağa gitmeyelim, geçen kanlı on beş gün kime yaradı?! Önümüzde kan gölüne dönmüş yıllar istemiyorsak, sağduyu ve ılımlı yaklaşımlardan başka yol yoktur.

Devlet ve hükümetin açılıma devam etmesi, Kürt siyasetinin sağduyuya yönelmesi...