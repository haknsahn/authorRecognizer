Referandum, liberalizm, Danıştay

Daha önce birkaç defa yazmıştım, “Liberaller referandumu sevmez” diye... Çünkü referandumlar ortaya “kolektif karar”lar çıkarır ve bu, bireysel özgürlükler için tehdit oluşturma potansiyeline sahiptir.
İsviçre’deki referandumda gördük bunu.
Etnik milliyetçilik, dinsel kimlikçilik, yabancı düşmanlığı gibi çağımızda güçlenmekte olan eğilimler hukuk ve siyaset planında “kolektif haklar” ve “referandum” kavramlarına sarılıyorlar.
İsviçre Protestan Partisi (PEV) Anayasa’ya “Hıristiyan değerleri”nin yazılması için bir “halk inisiyatifi”, yani referandum için kitlesel girişim başlatma kararı aldı! Bu yapılırsa sandıktan “evet” çıkar! Ve hiç şüphem yok, başta Fransız “halkı” olmak üzere birçok Avrupa toplumu aynı şeye heveslenir.
Avrupa’da Merkel’in, özellikle de Sarkozy’nin temsil ettiği ‘kolektif ruh’ nedir ki?..

Kimlik savaşları!
Liberal hukuk ve siyaset felsefesi ise, “kolektif”e karşı “bireysel” kavramını yükseltir.
Devletçilik yerine piyasa ekonomisini savunması da bu felsefi temele dayanır.
Hatta liberallere göre, bir ülkede rejimin “halka dayalı” (demokratik) olması çok önemlidir ama ondan daha önemlisi, rejimin özgürlüklere saygılı olmasıdır.
Onun için liberaller “Jakoben demokrasi” yahut “kolektivist demokrasi” modellerine karşıdırlar.
Çağımızda “kolektif kimlikler” yükselişte olduğu için, mesele daha bir önemlidir.
Avrupa’da da diğer toplumlarda da etnik milliyetçilik, yabancı düşmanlığı, dinsel kimlik vurgusu gibi eğilimler güçleniyor.
“Medeniyetler çatışması”nın ayak sesleridir bunlar!
Halbuki öyle bir iç içe geçmeler çağında yaşıyoruz ki, hiçbir millet, hiçbir coğrafya ‘çoğulcu’luktan arınamaz!
En basiti, Fransa Faslıları, Almanya Türkleri geri gönderebilir mi?!
Kolektif kimlikler insanlığın tabii bir özelliğidir, onlarsız olamayız. Ama çağımızda kimlikler keskinleşip çatışma riski yaratıyor.
Böyle bir çağda liberal hukuk ve siyaset felsefesinin “birey” ve “hoşgörü” vurgusu, çatışmayı önleyebilecek bir alternatif olarak gözüküyor.
Avrupa’da da çatışmacı eğilimlerden endişe duyan Liberaller, Yeşiller ve Sosyal Demokratlar “bireysel özgürlük” ve “hoşgörü” vurgusu yapıyorlar.

Ve Türkiye
Mesele Türkiye açısından da son derece önemlidir.
Evvela, etnik çatışma riski de artıyor ülkemizde!
Din adamlarına saygılı davranmak, Kılıçarslan’la başlayıp Fatih’le kurumlaşan bir geleneğimiz olduğu halde, ülkemiz “misyoner cinayetleri”ne sahne oldu!
Tarihi kiliseleri restore ediyoruz, güzel... Ama ülkemizde yazlık alan birkaç bin Avrupalı emeklinin kendileri için küçük kiliseler yapmasında zorluklar var.
‘Resmi hukuk’ planında da “bireysel haklar” kavramı hâlâ yargı sistemimizde yeterince benimsenmiş değildir!
Sayın Rıza Türmen, AİHM yargıcı olduğu sırada “Türk hâkimlerinin bireyden yana değil, devletçi düşünmelerini” eleştirmişti. Hukuk kültürümüzde hâlâ “kolektivist” (halkçı, devletçi, Jakoben) görüşler ağırlıklı...
Son ‘kolektivist’ örnek, Danıştay’ın üniversite giriş sınavı gibi tamamen bireysel liyakati ölçmeye dönük bir yarışmaya bile “hukuksal statü” gibi kolektivist bir kavram açısından bakmasıdır!
Kolektif kimlik çatışmalarının kapıya dayandığı bir çağda, “birey” ve “hoşgörü” kavramlarının daha bir önemli hale geldiğini düşünüyorum; Türkiye ve dünya için...