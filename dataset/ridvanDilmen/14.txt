Hak ederek

Galatasaray takımını fizik olarak çok beğendim, çok canlılar. Belki çok pozisyon bulmadılar, ilginç goller attılar ancak çok ama çok istekliler

Çok pozisyonlu değil ama çok tempolu bir maç oldu. Kayserispor da üç forvetle oynadı. Solda Gökhan Emreciksin, sağda Cangele, forvette Makukula. Yani Ali Sami Yen’e savunmaya değil kazanmaya gelmişti Tolunay Kafkas.
1-0 geriye düştükten sonra Makukula ile 1-1’i bulup yine aynı oyuncunun kendi kalesine attığı golle tekrar skor avantajını rakibe kaptırınca ve Toledo da sakatlanınca maça ortak olamadılar.
Galatasaray takımı top rakipteyken 4-2-3-1 oynuyor. Mustafa Sarp ile Ayhan’ın önünde oynayan dörtlüyü Teknik Direktör Rijkaard serbest bırakmış. Arda, Keita, Aydın ve Baros özgür oyuncular. Galatasaray takımını fizik olarak çok beğendim, çok canlılar. Belki çok pozisyon bulmadılar, ilginç goller attılar ancak çok ama çok istekliler.
Kayseri takımı sol ayaklı Cangele’yi sağda, sağ ayaklı Gökhan Emreciksin’i solda oynatarak ters ayaklı futbolcularla rakibe üstünlük kurmaya, pozisyon üretmeye çalıştı. Ama öyle bir santrfor almışlar ki, belki yorum yapmak için çok erken ama çok sıradan geldi bana. İkinci gol öncesi autu korner vermesi, Halis Özkahya adına masumane bir hataydı ama sonucu etkiledi.
Galatasaray’da savunma uyum içerisinde. Gökhan Zan da, Servet de çok dikkatli oynuyorlar. Konsantrasyonları üst düzeyde. Sabri de canlı, istekli ve sürekli hücumu düşünüyor. Hücumcular aslında çok iyi oynamadılar. Ancak Baros, Arda, Aydın, Keita ve sonradan oyuna giren Elano öyle isimler ki her an sonucu değiştirebiliyorlar. Nitekim değiştirdiler de.
Orta saha için ayrı bir paragraf açmak istiyorum. Ayhan bir hayli toparlamış. Eski formuna yaklaşmış. Ama bir Mustafa Sarp izledim ki, belki Türk Futbolu’nda son dönemlerde en çok kendini yenileyen oyuncu konumunda. Hem arkadaşlarının gediğini kapatıyor, hücum presini başlatıyor, hem de topu olumlu kullanıyor. Galatasaray Yönetimi’ni transferde kutlamak gerek. Gökhan Zan ve Mustafa Sarp için bonservis bedeli ödemediler. Servet’e 500 bin dolar verdiler. Bu sezon para harcadıkları Keita ve Elano ise süper.
Doksan dakikaya baktığımızda Galatasaray ilk dakikalarda verdiği pozisyonun dışında rakibine fazla şans tanımadı. Bu da savunmalarının da iyi olduğunun bir göstergesi. 