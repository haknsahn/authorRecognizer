Coşku galibiyete yetti

Fenerbahçe adına belki takım halinde üst düzeyde bir futbol yoktu ama yüksek konsantrasyon ve arzu sonucu değiştirdi

Son üç maçta sıfır çeken Fenerbahçe takımı, o yenilgilere baktığımızda hemen hemen hiç mücadele etmemişti. Ne iyi futbol, ne de mücadele olmayınca kazanmak tabii ki imkansızdı. Ankaragücü karşısında ise yine iyi futbol yoktu ama bu kez takım mücadele etti. Bu da galibiyete yetti.
Sahada mücadele ettiğiniz zaman oyunun belli bölümlerinden sonra kaliteniz de yavaş yavaş ortaya çıkar. Fenerbahçe adına belki takım halinde üst düzeyde bir futbol yoktu ama yüksek konsantrasyon ve arzu sonucu değiştirdi. Alex’in iki ve Güiza’nın şık golleri üç puanı getirdiği gibi büyük bir moral de sağladı.
Fenerbahçe takımında herkes öne oynamaya çalıştı, bu yüzden zaman zaman hatalar oldu. Gökhan Gönül’e benden bir tavsiye. Yüksek arzusu bu aralar kontrollü oynamasını engelliyor. Daha ekonomik, daha sakin hücum yapması lazım. Her pozisyonda hücuma çıkmak Gökhan’ın son toplarda problem yaşamasına neden oluyor.
Savunmanın göbeği ağır. Bilica ve Lugano rakibin yüzünü kaleye çok döndürüyor. Ve çabuk geçiliyorlar. Cristian ve Selçuk çok mücadele edip, çok top kazandılar. Ama arkadan hazırlık pası yapamadılar. Mehmet Topuz istekli ama çok etkisizdi. Özer istekli, bir o kadar da etkiliydi. Hem de yüzde yüz hazır olmamasına rağmen. Şut attı, çalım attı, gol kaçırdı. Dripling yaptı, top kaptı, pas verdi.
Alex’in iyi oynayacağını, maça hazır olduğunu daha ısınırken anlayabiliyorsunuz. Nitekim sahaya çok ciddi çıktı ve iyi oynadı. Güiza pozisyon aramaya devam ediyor. Çok top kaybediyor ama farkında olmadan bir asist yaptı, bir de çok kritik bir gol attı. Teknik Direktör Daum da doğru hamleler yaptı.
2-2’yi yakaladıktan sonra Semih’i alıp çift forvete döndü. Skoru yakaladıktan sonra Güiza’yı çıkarıp orta sahayı tuttu. 80 ile 83. dakika arası fazla arzu panik getirdi. Fenerbahçe kalesinde iki tane gol de görebilirdi.
Ankaragücü’ne baktığımızda açık futbolu tercih ettiler ve pozisyonlar da buldu. Açıkcası beklediğimden daha iyi çıktılar.  Kısacası Fenerbahçe’nin bu galibiyete çok ihtiyacı vardı. Maç bir gün önceki Galatasaray karşılaşmasının bir benzeri oldu.