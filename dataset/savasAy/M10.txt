 Musikimizin "Efsane Şef"i Nevzad Atlığ, ömrünün 70 yılını verdiği Türk Sanat Musikisi'nin röntgenini çekip, yorumladı
Ömrünün 70 yılını Türk musikisine adamış olan efsane koro şefi Nevzad Atlığ, aynı zamanda radyoloji uzmanı bir tıp doktoru. Değerli hocamız bu hafta verdiğimiz Mola'da hem Türk Sanat Musikisi'nin röntgenini çekip yorumladı, hem de içine Mesut Cemil'ler, Selahattin Pınar'lar, Fahire Fersan'lar, Yorgo Bacanos, Refik Fersan, Hakkı Derman, Sadi Işılay, Münir Nurettin, Baki Süha ve daha nicelerinin iliştiği o 70 yılın en önemli anılarından bir buket yaptı.

Merakımı mazur görün hocam, ol rivayet ederler ki "Nevzad Hoca Klasik Türk Musikisi'nden 10 bin'e yakın eseri ezbere bilir, doğru mu?" -Sayılacak şey değil elbette. Yine de tek bir bestecinin dahi yüzlerce eserini bildiğimi düşünürsek bu rakam doğru olabilir.
Musiki deryasında geçen 60 yıl. Elbette müzik insanlarının her devirde en iyi en değerli olanlarıyla da bir arada oldunuz değil mi? - Bu doğru işte.
O zaman lütfen son 50 yılın en iyi fasıl milli takımını kurun bana. - Zor bir seçim olacak desenize. Mesela kemanda Hakkı Derman derim. Kanun Ahmet Yatman, ut Şerif İçli, klarnet Şükrü Tunar, santur Zühtü Bardakoğlu, yaylı tambur Ercüment Batanay. Vokallerde ise Celal Tokses, Tahsin Karakuş ve Safiye Tokay derim.
Darbukayı unuttuk... - O konuda muaf tut beni.
(Gülerek) Özellikle sordum hocam. Siz koronuza asla ritm saz almamışsınız ömür boyu... - Almaz olur muyum? Aslında kanun da, ut da parkisyondur, ritm sazdır. Bunlar arasında güm güm darbuka, def sesini uygun bulmadım.
Yıllar yılı hem amatör hem de akademik müzik yapanların sahneye çıkmasına karşı durdunuz. Şimdi sap saman birbirine geçmiş hallerde. Nasıl yorumluyorsunuz? - Bakınız ben yıllarca TRT Yüksek Kurul üyesiydim. O zamanlar polis radyosu arabesk müzik yapıyor diye şikâyet ederdik. Şimdi bırakın yüzlerce özel radyoyu televizyonu, TRT dahi keşmekeş içinde.
Dile getiriyor musunuz bunu? - Elbette. Geçenlerde müzik daire başkanı TRT'yle ilgili bir sempozyuma davet etti beni. "Ben gelmeyeyim, Gelirsem bütün gün sizi eleştiririm çünkü artık pavyon müziği yapıyorsunuz" dedim. Tükettiğimiz elektrikten bile vergi alıp bizim paralarımızı nasıl soysuz müziklere harcıyor TRT, anlamak zor.
