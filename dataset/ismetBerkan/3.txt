Kandan beslenmek
Beklenen oldu, Tokat’ta yedi askerin şehit düştüğü kanlı pusuyu PKK üstlendi. Hem de ne üstlenme... Arkasında açık bir savaş ilanı olan, epeydir süren ‘eylemsizlik’i tamamen ve resmen bitiren bir üstlenme.
Gelinen bu aşamada, şiddet sarmalına yeniden neden ve nasıl girildiğini unutmamak gerek: Her ölümün arkasında, daha yeni yanına komşu mahkûmlar verilen Abdullah Öcalan’ın kişisel egosu yatıyor. Şiddet, bir kez daha İmralı’dan başladı, başka bir yerden değil!
Ve bu kez PKK’dan yapılan açıklama ürkütücü, bütün birimlerine, ‘kendi inisiyatifi’ ile hareket serbestisi veriyor çünkü.
***
Bu kış çok uzun ve zorlu geçeceğe benziyor. Doğu ve Güneydoğu Anadolu’da görece daha kısıtlı bir hareket sahası bulan PKK grupları, işte gördünüz Tunceli’den gelip Tokat Reşadiye’yi kana bulayabiliyor; çünkü oradaki askeri birlik zırhlı personel taşıyıcı kullanmıyor, askerini alelade araçlarla taşıyor.
Bu, kan dökülen coğrafyanın değişebileceğinin, hatta kentlerde kanlı eylemlere başlanabileceğinin de bir işareti kabul edilmeli. 
Korkutucu ihtimaller bunlar.
***
Evet, bu ülkede ‘Kimse ölmesin’ denemiyormuş, bunu zor yoldan bir kez daha öğreniyoruz. Siz deseniz ötekisi demiyormuş.
Kanla beslene beslene bu yara açıldıkça açılıyor, üstünün kabuk tutmasına kimse izin vermiyor.
‘Kahrolsun’ demekle kahrolacaklarını düşünsem diyeceğim ama ben kahroluyorum onlar yerinde duruyor.
Daha birkaç hafta önce neler konuşuyorduk, ne ümitlere kapılmıştık. 
Hepsi bir anda uçup gitti.
Ama gitmemeli. Aslında yapılması gereken şeyler, zaten olması gereken şeylerdi o konuştuklarımız.
PKK’nın, Türkiyeli Kürtlere zarar veren bir örgüt haline geldiğini, Kürtlerin davasının değil Öcalan’ın davasının peşinde koştuğunu anlatabilir miyiz? PKK’nın kandan beslendiğini anlatabilir miyiz?
Cesaret, belki bugün her zamankinden daha çok ihtiyaç duyulan bir şey.