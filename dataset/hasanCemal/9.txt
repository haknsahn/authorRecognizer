Koç Üniversitesi’ndeydim önceki gün akşamüstü. Münazara Kulübü davet etmişti.
Konu, Kürt sorunuydu.
‘Demokratik açılım’dı.
Ömer Laçiner’le birlikte üç saate yakın konuştuk, öğrencilerle tartıştık.
Bu benim Koç Üniversitesi’ndeki üçüncü konuşmam. İlki 2003 yılında, Kürtler isimli kitabımın çıktığı tarihe denk gelmişti.
O zaman da bir noktayı özellikle vurgulamıştım.
Ben 1960’lı yılların ilk yarısında siyasal bilimler okurken, Mülkiye’de Kürt sözcüğünü duymamıştım. Kürt, Kürtler ya da Kürtçe‘nin yok sayıldığı zamanlardı. Kürt sözcüğünden dolayı hapis yatabilirdiniz, yatanlar da vardı zaten...
Dedim ki:
“Ne mutlu size. Artık üniversite çatısı altında Kürt meselesi değişik boyutlarıyla serbestçe tartışılabiliyor. Üniversiteye yakışan da bu. Üniversite kendi doğrularımızdan kuşku duyabileceğimiz, gerçeğin bir değil bin yüzlü olduğunu göz önünde tutup ezberleri, klişeleri sorgulayabileceğimiz bir mekandır. Donmuş kalıpların, dogmaların değil, eleştirel düşüncenin yeridir üniversite...”
Konuştum ve dinledim.
Yararlandım.
Anfiyi dolduran öğrencilerin bazı soruları beni de düşündürdü. Benim görüşlerime katılanlar da oldu, beni sert dille eleştirenler de...
Ama slogan atılmadı.
Sözler kesilmedi.
Güzel olan buydu.
Bir nokta daha vardı:
Karışıktı kafalar!
Kürt meselesi ve PKK, sorunun kökleri, çözüm yolunun açılması gibi konulardaki bilgi yetersizliğinden kaynaklanan kafa karışıklığı dikkat çekiciydi.
Bir kenara not ettim:
Zamana olan ihtiyaç...
Kürt sorunu nedir ne değildir, PKK nedir ne değildir, demokrasi nedir ne değildir, demokrasi içinde kimlikler, bireysel ve kolektif haklar nedir ne değildir ya da cumhuriyet tarihimiz ve çok partili siyaset hayatımız boyunca yapılan yanlışlar nedir ne değildir, daha o kadar çok şey var ki öğreneceğimiz...
Bu nedenle kafa karışıklığında şaşılacak bir şey yok. Yıllar ve yıllar boyu devletimiz sayesinde öylesine bir karartmaya tabi tutulduk ki, kıyısından köşesinden öğrenmeye ve tartışmaya daha yeni yeni başladık.
O yüzden zamana ve de sabıra olan ihtiyacımız hakikaten çok büyük.
Bu gerçeğin altı özellikle demokratik açılım konusunda çizilmelidir.
Daha dört buçuk ay önce düğmeye basıldı bunun için. Kökleri yüz yıl öncesine giden, son çeyrek yüzyılda elli bine yakın ölüyle tarifsiz acılara neden olmuş bir sorunu çözüm rayına oturtmak için dört buçuk aylık bir zaman dilimi daha nedir ki?..
Britanya’da Kuzey İrlanda ve IRA sorununun barışla noktalanması, iktidarla muhalefet arasında partilerüstü bir konu olarak ele alınmasına rağmen, tam 14 yıl sürdü.
Biz ise daha dört buçuk ayda havlu atmaya kalkışıyoruz.
Olacak iş mi?
Allah’tan Erdoğan hükümeti açılım konusundaki siyasal kararlılığını sürdürüyor, inadına demokrasi diyerek...
Bu açıdan bakıldığında, DTP milletvekillerinin dün sine-i millet kararından vazgeçmeleri de olumlu bir gelişmedir.
İstifa etmek yerine, parlamentoda kalarak ‘demokratik siyaset’te karar kılmaları, Kürt sorununun silah ve şiddetle bağını koparmak için isabetli bir tercih olmuştur.
Sorunun çözüm yolu barışçı siyasetten geçiyor, parlamentodan geçiyor.
Dağdan ve silahtan değil!
Zaman, sabır ve kararlılık!
Hepimizin buna ihtiyacı var.