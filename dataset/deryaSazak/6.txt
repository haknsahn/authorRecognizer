Obama Zirvesi
Beyaz Saray’daki Obama-Erdoğan görüşmesinin yarım saati baş başa geçiyor. Afganistan ve İran ağırlıklı değerlendirmelerin ötesinde ‘ikili görüşme’nin Türkiye’ye yönelik ‘eksen kayması’ tartışmalarıyla bağlantısını ve Erdoğan’ın çizdiği çerçeve dışında ABD Başkanı’nın ne düşündüğünü Başbakan’a soruyoruz:
Erdoğan, Türkiye’nin bir normalleşme sürecinden geçtiğini, derenin yatağında aktığını, eleştirilere konu olabilecek bir eksen sorunu olmadığını anlatıyor.
Obama’nın AB üyelik sürecine desteğinin sürdüğünü belirtiyor.
ABD Başkanı’nın Ankara ziyaretinde dile getirdiği ‘model ortaklık’ çerçevesinde tarafların ikişer bakanla katılacağı (Türkiye’den Ali Babacan ve Zafer Çağlayan) bir komisyonun, ekonomik ilişkiler, bilim, ileri teknoloji ve nitelikli endüstriyel bölgeler gibi alanlarda çalışacaklarını açıklıyor Erdoğan.
İran ve İsrail ilişkileri, Batı açısından en çok soru işareti yaratan başlıklar.
Obama ile baş başa yapılan görüşmenin içinde İran’ın nükleer programının nasıl denetime alınacağının olduğu anlaşılıyor. Erdoğan basın toplantısında bir soruyu yanıtlarken, Türkiye’nin diplomatik ve barışçı çözüm konusunda ‘koridor’ ülke olabileceğinden, Obama yönetimi ve ABD’nin de bu rolü takdir ettiğini anlatıyor. Ancak Baradey’in temaslarının aceleye getirildiğini belirtiyor. İran’ın nükleer kapasitesinin enerjiyle sınırlı olması ve bölgedeki nükleer silah tehdidinin bütünüyle ortadan kaldırılmasıyla ilgili sözlerinin Washington’ı rahatlattığı anlaşılıyor.
Türkiye-ABD ilişkileri, Bush’un son dönemi hariç, hiç bu kadar sorunsuz olmamıştı.
Obama ile yeni bir döneme girildiği açık.
Başbakan Erdoğan Beyaz Saray’da dün üç saati aşkın süre kaldı. Görüşmenin bir buçuk saati heyetlerarası görüşmeyle geçti. ABD Başkan Yardımcısı Joe Byden da toplantıya katıldı. Daha sonra yemeğe geçildi.
İsrail konusunda da sorun çıkmadığı söylenebilir. Beyaz Saray’daki ziyaret öncesi Türkiye’den gelen şehit haberleri moralleri bozdu. Üzücü ve acı verici saldırıyla ilgili Başbakan Erdoğan, ‘Bedelini en ağır şekilde ödeyecekler’ diye konuştu.
Demokratik açılımla ilgili olumlu beklentileri altüst eden Tokat’taki saldırının, zamanlaması ve yeri itibariyle taşeron örgütlerin gerçekleştirdiği bir provokasyon olduğunu söyledi.
Genelkurmay İkinci Başkanı Aslan Güner de basın toplantısındaydı. Afganistan’a asker gönderme tartışmaları sırasında, 7 şehit haberi, ‘sınır ötesi harekât’ beklentisini de gündeme getirdi. Üzücü bir haber de, İstanbul’da bir otobüse atılan molotofkokteyli sonucu ağır şekilde yaralanan ‘Serap kızımız’ın ölümüydü. Erdoğan, ülkeyi yangın yerine çevirenlerin propagandasına olanak tanınmamasını isterken, 16-17 yaşında silah atanlarla ilgili durumunun yasalar karşısında değerlendirileceğini söyledi.