Şensoy’un istifası
Beyaz Saray’daki Obama-Erdoğan görüşmesinin ‘baş başa’ geçen bölümüne katılamayan Dışişleri Bakanı Davutoğlu’nun tepkisi Türkiye’nin Washington Büyükelçisi Nabi Şensoy’un görevinden istifasıyla sonuçlandı. Kriz, Başbakan Erdoğan’ın ABD temaslarını tamamlayarak Meksika’ya hareketinden sonra patladı.
Körfez Savaşı sırasında da Özal’ın Bush’la yaptığı görüşmeye alınmayan Dışişleri Bakanı Ali Bozer istifa etmişti.
Oval Ofis’teki ikili görüşmeye geçildiğinde ABD Başkan Yardımcısı Biden ve Dışişleri Bakanı Hillary Clinton’ın ayrılması üzerine kalkmak zorunda kalan Dışişleri Bakanı Ahmet Davutoğlu’nun  Büyükelçi Nabi Şensoy’a, ‘Niye böyle oldu’ diye çıkıştığı öne sürülmekte. Bakan’ın tepkisine, Ankara’daki hazırlık toplantısında görüşme formatının dışişleri bakanlarının katılımına göre düzenlenmesi isteği yol açmış. Davutoğlu, Obama’nın Türkiye’ye gelişinde Hillary Clinton ile birlikte görüşmede bulunduklarını hatırlatarak, Şensoy’a “Bu durumu Beyaz Saray’a iletmediniz mi?” diye soruyor. Büyükelçi de “iletemedik” diye sorumluluğu üstlenerek Başbakan Washington’dan ayrılmadan istifasını Ankara’ya iletiyor.
Büyükelçi Şensoy, 2010’da emeklilik nedeniyle Washington’dan ayrılmayı planlıyordu.
İstifası yine de sürpriz oldu.
Başbakan Erdoğan’a, Obama görüşmesi ardından baş başa geçen bölümle ilgili soru yöneltmiştik.
Erdoğan oldukça keyifliydi ve gülerek, “Özel olanları da bize bırakın” şeklinde yanıt verdi.
Dışişleri Bakanı Davutoğlu Başbakan’ın yanında oturuyordu, o da ‘renk vermedi!’
SETA Vakfı’ndaki toplantıya Başbakan ile birlikte katılan ABD’li eski Senatör Chuk Hagel, konuşması sırasında iki kez Nabi Şensoy’u övdü, Şensoy, Başbakan Erdoğan’ın Washington’dan ayrılmadan Marshall Vakfı’ndaki toplantıya eşiyle katılmış ve hayli keyifli gözüküyordu.
Nabi Şensoy ile salı günü Willard Oteli’nin lobisinde yarım saate yakın sohbet ettik.
“Dönüş ne zaman?” sorumuza diplomat ketumluğu içinde “Bakanlık’ta yılbaşında büyükelçiler toplantısı var ona katılacağım” yanıtını verdi.
Şensoy’a göre, Başbakan’ın Obama görüşmesinde ABD’ye yönelik en etkili mesaj Türkiye’de ‘eksen kayması’ olmadığını söylemesiydi.
Washington Büyükelçisi Nabi Şensoy, son dönemde Davutoğlu’nun izlediği Doğu’ya yaslanarak Batı’ya açılma politikasını doğru bulmakla birlikte, İsrail ve İran konusundaki mesajların, Hamas’ı,  Darfur’da El Beşir’i savunmanın yol açtığı ‘imaj’ sorunundan rahatsızdı.
Dolayısıyla ‘istifa’ krizi Dışişleri’ndeki ‘ekol’ çatışmasının bir sonucu da olabilir.
Davutoğlu, Obama görüşmesine katılmak istemiş olabilir ama ABD Başkanı ile ‘baş başa’ kalmak Başbakan’ın da ‘tercihi’ olmasın?!
Özal döneminden bu yana hayli deneyimli bir büyükelçi olan Şensoy, bakanı dışarıda bırakacak bir protokol kazası yapar mı? Zor.
Büyükelçi Şensoy’la konuştum. İstifasıyla ilgili olarak “Bana düşeni yaptım” demekle yetindi ve polemiğe girmeyeceğini söyledi.