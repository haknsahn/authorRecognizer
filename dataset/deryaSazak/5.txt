Batı’ya mesajlar
Beyaz Saray’da Obama görüşmesinden memnun ayrılan Başbakan Erdoğan SETA’nın Washington Temsilciliği’nin açılışında İran, İsrail, Ermenistan ve AB ilişkilerinde önemli mesajlar veriyor.
Erdoğan, “eksen kayması” eleştirilerine karşılık AB’ye yükleniyor: “Olmayan bir yakıştırmayı elli yıl sonra eksen kayması iddiasıyla, Türkiye Batı’dan uzaklaşıyor diye aleyhimizde kullanmak isteyenlere seslenmek istiyorum. Türkiye sizinle ayakta değil. Üyelik müzakereleri başladıktan sonra maçın ortasında kural değişikliği yapar gibi yeni şartlar öne sürenler haksızlık yapmasınlar. AB’ye üye olan 12 ülkeye bakın bir de Türkiye’ye... Bunları kantara çıkardığınız zaman Türkiye ağır basar. Türkiye 50 yıldır niye oyalanıyor? Biz sabırla yolumuza devam ediyoruz. Eksen kayması varsa, bu Avrupa’daki eksen kaymasıdır.”
İran ve Suriye’ye yönelik destek politikaları ve İsrail ile Davos’ta başlayan “One minute” krizi sonrasında çıkmaza giren ilişkiler, Türkiye’nin dış politikasında Batı’dan Doğu’ya yönelen adımlar şeklinde görülüyor.
Washington’da düşünce kuruluşlarında Erdoğan’ın yaptığı konuşmalar ve verdiği mesajlar bu açıdan önemliydi.
Erdoğan İran konusunda, nükleer program ile silah tehdidini ayırarak konuşuyor.
ABD’nin ve Avrupa’nın duymak isteyeceği biçimde “İran’ın nükleer silah sahibi olmasının tehlikeli olduğunu” açıkça söylüyor. İran’ın nükleer kapasitesi Türkiye açısından da potansiyel bir tehdit. Erdoğan, sorunun diplomasi ve barışçıl yollardan aşılabilmesi için arabuluculuk yapabileceklerini, ABD’nin de Türkiye’yi “koridor” ülke olarak gördüğünü, İran’ın zenginleştirilmiş uranyumunun Türkiye’de depolanabileceğini ve takas edilebileceğini savunuyor. Erdoğan bunları söylerken, Batıya da “Çifte standart sergilemeyin, adil olun, İsrail başta, bölgenin nükleer silahlardan arındırılmasını sağlayın” çağrısı yapıyor.
İsrail’e yönelik söyleminde ise değişiklik yok.
Washington’daki SETA merkezinde “Dost acı söyler” diyerek eleştirilerini sürdürdü.
İsrail’in güvenliğinin elbette önemli olduğunu ancak bunun hukuk içinde yapılması gerektiğini, oysa Gazze saldırılarında fosfor bombaları kullanıldığını, sivillerin, kadın ve çocukların öldürüldüğünü hatırlattı. Gazze’nin “açık hava hapishanesi” olduğunu söyledi. Başbakan Erdoğan, küresel barıştan söz edilecekse “insan olarak” bu olaylara nasıl bakıldığının da önem kazandığını, Türkiye’nin “medeniyetler ittifakı” çerçevesinde bu çatışmaları ortadan kaldırmak için uğraş verdiğini anlattı. AB’nin de bu ittifakın merkezi olması gerektiğini savundu.Türkiye’nin AB üyeliğinin de bu bağlamda değerlendirilmesini istedi. Zorlu bir coğrafyada hukuk devleti, ileri demokrasi, laik bir Türkiye’nin “model ülke” olarak oynayacağı rolü anlattı.
Ermenistan’la ilişkiler konusunda ise Minsk üçlüsünün Dağlık Karabağ’daki işgalin sona erdirilmesi yönünde devreye girmesini, Azerbaycan’la Erivan arasında barış sağlanmadan Lozan’da imzalanan protokollerin TBMM’den geçmesindeki zorlukları belirtti. Ve 1 Mart 2003 tezkeresinin reddi olayını anımsattı.
Başbakan Erdoğan, muhalefetin çağrılarına karşın programını değiştirmedi; ABD’den Meksika’ya geçiyor