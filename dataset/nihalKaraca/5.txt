CHP ve MHP, sokaklardaki mevcut ve muhtemel taşkınlıklar içinden kendi haklılıklarına delil devşirmeye çabalıyorlar. Haksızlar. Bilakis, ısrarla ve itikatla en çiğ intikam arzularını kaşıyacak söylemler ürettikleri için bu taşkınlıklar hakkında şikâyetçi makamında değil sorumlu mevkiindedirler.
Erken seçim ve derken bir CHP-MHP koalisyonunun gündeme gelmesi ihtimalinde, bu partiler dört bilemediniz beş ay sonra hangi Türkiye meselesine el atmak zorunda kalacaklar dersiniz? Elbette "Kürt meselesi"ne... Hangi argümanı kullanacaklar dersiniz? Elbette "demokratikleşme"... "Demokratik açılım" yerine başka kavramlar bulacaklar, ama iş aynı kapıya çıkacak. Benzer zorluklarla uğraşmak zorunda kalacaklar, bugün kara dediklerine yarın ak demek durumunda olacaklar, kendilerini değillemeleri öyle yıllar filan da almayacak. Çok merak ediyorum, mevcut şartlardaki hangi parti iktidara gelirse, şimdiye dek atlanılmış, ıskalanmış hangi nüanslara rikkat ve dikkatle ihtimam gösterebilecek? Çok merak ediyorum, Türkiye'de böylesine zor, bıçaklı, kısa vadede aşılması imkânı olmayan karşılıklı güven sorunlarını şıpın işi hallediverecek, bu türden bir süreci hatasız, kusursuz yönetebilecek donanımda bir parti var mı? Her biri ayrı bir dertten malul olan mevcut partilerin hangisi Kürt meselesine el attığı an geçmişiyle ya da ajandasıyla çelişkiye düşmeyecek durumda? Benim cevabım, halihazırda böyle bir seçeneğimiz olmadığı yönünde.
Şahsen ben bir dizi demokratikleşme önerisini kapsayan paketi kamuoyuna sunan AK Parti değil de CHP, DSP ya da X parti olsaydı da destek verirdim, bunu biliyorum. Ama bu bilgiyi "Muhafazakâr çevrelerdeki yazarlar demokratikleşmeyi değil aslında hükümet partisini destekliyorlar, hükümet demokratik anlayışla çelişen bir dizi tutuma imza atmış durumda, demek ki bu konuda hükümeti destekleyenlerin samimiyetleri de sorgulanmaya muhtaç" yollu ithamlarda bulunanlar için de yeniden deklare etme, onları samimiyetime "inanmaya davet" ediyorum. Samimiyeti dert ediniyorlarsa eğer, inanmayı, güvenmeyi de dert etmeliler.
AÇILIMI DESTEKLEDİM, PARTİYİ DEĞİL
Demokratik açılım adı verilen girişimi, başka bir parti tarafından sunulmuş olsa da desteklerdim. Çünkü terör meselesinin izale olması için kendisiyle çelişmeyen, tutarlılığı sabit siyasetçi profilinin gelişip serpilmesini beklemeye sabrım yok. Desteklerdim, çünkü bir şekilde husule gelmiş bir ivme var ve bu ivmeyi doğru kullanıp barışı tesis edecek bir sonuç elde edilmesini vatana ihanet olarak görmüyorum. Desteklerdim, çünkü bir dönem düpedüz bağımsız bir devlet kurmak amacıyla eline silah almış olan örgüt bile nicedir artık o noktada olmadığını izhar etmekte. Desteklerdim, çünkü bir "birlikte yaşama projesine" ihtiyacımız var; terör örgütüne o ya da bu nedenle yakınlık duyan Kürtlere, "Gitmeyin, bizimle kalın" diyebilmenin ve bu cümleye ikna edebilmenin bir yolunu bulmak gerekir.
Desteklerdim, çünkü Kürtler arasında birtakım kültürel hakları ve özgürlükçü tutumları talep etmenin dışında başkaca bir ajandaya yaslanmayanlar çoğunlukta ve silahsız yollarla ifade ettikleri problemlerine muhatap bulamamakta. Desteklerdim, çünkü Kürtçe'nin seçmeli dil olması, yerel yönetimlerin güçlendirilmesi, insanların çocuklarına Kürtçe isimler vermek istediklerinde nüfus memurlarıyla cedelleşmek zorunda kalmaması gibi birtakım düzeltici girişimlerle ülkeyi bölünmekten koruyabilecek isek, karşılıklı memnuniyetsizlik haline son verebilecek isek, bunu hemen yapmalıyız.
Desteklerdim, çünkü tek bir oğlum var ve "şehit!" olmak istemiyor; 9 yaşındaki oğlumun küçük bir kavanozda bedelli askerlik parası biriktirmesine tanık olmam, partilerüstü/ hükümetüstü bir üzüntü yaratıyor.
Varsa bir hesabım kitabım o da budur; doğruluğu yanlışlığı tartışılır ama bu gayretin bir kusuru varsa o da boğazına kadar samimi hislere batmış olmasıdır. Kusurdur evet, zira samimiyet işleri kolaylaştıran bir şey değildir.
 

