MOLOTOFKOKTEYLLİ göstericilerin sokaklarda yarattığı dehşet, Şırnak'ta bir yurda
yapılan saldırılar, Serap'ın trajik ölümü, Tokat'ta pusuya düşürülen 7 askerin
katledilmesi... Son olaylar ve DTP'nin son aylardaki basiretsizliği, kapatılması
kararının ciddi bir demokratik tepki ile karşılaşmasının önüne geçiyor. DTP, Kürt
kimliği üzerinden siyaset yapan bir parti olunca, eh, Kürt kimliğini eksen alan
siyaset de bir hücrenin santimetrekaresine kilitlenince, kapatma kararının yürekten
bir "hayııııııır" itirazıyla karşılaşmasının da önü kesilmiş oluyor. Zira ne kadar
"Partiler kapatılmasın" diyor olursanız olun, yazgısını PKK'nın organik uzantısı
olarak sürdürmeye endeksleyen DTP'nin vicdanlardaki yerinin bir "siyasal parti"
olarak işaretlenmediği gerçeğiyle karşılaşıyoruz. Ne kadar demokratikleşme
isterseniz isteyin, askeri vesayetten çıkmanın anlamının terörün vesayetine girmek
olmadığını hissediyorsunuz.

YASAL OLAN, ADİL OLAN

Kapatma kararı, var olan konjonktüre böylesine uygun düşünce, düşürülünce, bir kısmı
hukukçu olmayan Anayasa Mahkemesi'nin kararına "hukuka uygun" demek kolay oluyor.
Yalnız şu var: İddianamenin kabul edildiği 2006'dan bu yana bir şeyler değişseydi,
DTP legal siyaset yolunda mesafe kaydetmiş olsaydı da bu parti kapatılabilirdi. O
vakit karar yine yasal olacaktı, ama "adil" olacak mıydı?
Şimdi işler arada bir çelişki oluşmasına mahal vermeyecek kadar "yolunda" gitti.
Sanki bir makine var ve hukuka uygun kararların kolektif vicdana da uyması,
uydurulması için arada oluşabilecek bütün boşlukları dolduruyor. Her zaman olduğu
gibi.

MEMNUNİYET ÜZÜNTÜ VERİCİ

O makineyi iyi anlamak için, son günlerde olan bitenlerden "Kimler memnun?" ona
bakmamız gerekiyor.
1) Kitle desteği gayet düşük bile olsa, bir şekilde eline silah geçirmiş ve bu
konforu bırakmaya hiç de niyeti olmayan PKK memnun. Esir aldığı kalabalıkları
demokrasinin, siyasetin özgür sularına bırakmaya hiç mi hiç niyeti yok.
2) DTP'nin şahin kanadı memnun. Öcalan'ın adam gibi siyaset yapabilecek ne kadar
kişi varsa hepsini ya infaz ya da yurtdışına kaçırmak yoluyla ortadan kaldırmasını
"gayet demokratik" bularak, liderlerine tapıyor, kapatılma ile gelen mağduriyeti
örgüt içindeki itibara tahvil etmenin hesaplarını yapıyorlar.
3) "Ülkede bir Kürt meselesi yoktur, sadece terör meselesi vardır" diyen, terörist
dediğin varlık Mars'tan Kandil'e ışınlanabilirmiş gibi davranan, geçmişle yüzleşmeye
hiç ihtiyaç duymayan Türk ırkçıları memnun.
4) Askerin siyasete tahakküm etmesini isteyen kimi askerler ve siviller memnun.
"Terörist" diye bir mefhum olsun ki, asker bu hayati sorun adına siyaset sahnesinde
kalabilsin. Sırtını askeri vesayete dayayarak hayat bulmuş olan kimi sivil
dükalıklar da mesut mutlu yaşayabilsin.
5) Silah tüccarlarından aldıkları komisyonlarla köşeyi dönmüş kimi vekillik
makamında, kimi hayli saygın mertebelerde bulunan pek vatansever şahıslar da
memnundurlar.
6)Terörün yarattığı karmaşada her nasılsa açtıkları koridorlarda uyuşturucu
kaçırabilen satıcılar da memnun olacaklardır haliyle.
7) DTPli vekillerin istifasıyla doğacak erken seçim mecburiyeti, iyiden iyiye
kışkırtılmış olan kitleler nezdinde artmış olan puanları vesilesiyle CHP ve MHP'ye
de mutlu rüyalar gördürüyordur sanırım, meşru bir memnuniyettir lakin, doğaldır.

VAY ANASINI SAYIN YURTTAŞ

Düşünceler, etrafını saran dikenli tellerle örselenmesin; Türkiye Cumhuriyeti
yurttaşı olmanın bedeli insanların dillerini, geleneklerini, dinlerini unutmalarını,
saklamalarını gerektirmesin; yurttaş olmanın maliyeti sürekli takiyeden geçmesin;
sisteme özgürlük diye isyan edenler başka esaretlerin boyunduruğu altına girmesin;
bir özgürlüğün kullanılmasının yolu başka kullara köle olmaktan geçmesin diyenlere
ne kadar çok itiraz eden var görüyor musun?
Görüyorsun değil mi, "demokratik açılım" neden "kötü"! Neden düşe kalka, ite kaka
Türkiye'yi özgürlükçü bir perspektif arayışının eşiğine getirmeye niyetlenmiş olan
bu hükümet bu kadar suçlu! 
