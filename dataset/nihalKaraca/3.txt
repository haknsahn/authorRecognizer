İLKER Başbuğ, gelmiş geçmiş en şanssız genelkurmay başkanlarından biri. Düşünün ki, yıllar boyunca hiç denetlenmemiş ve sözünün üzerine söz koyulamamış bir kurumun artık hukuk karşısında daha şeffaf olmasını gerektiren durumlar söz konusu ve bu alışılmadık yüzleşme talebi de, bu talebe direnç de onun görev dönemine denk geliyor. Silahlandırılmış zaafları bir günde çözmesi bekleniyor. Başında bulunduğu kurumla ilgili olarak çeşitli iddialar öne sürülüyor, bir taraftan bu iddialar karşısında dik durmak zorunda, bir taraftan "hukuk" diye bir şey var.
Hem asker içindeki, "Yeter artık, siyaset bizim işimiz değil" diyen kalıbı asker, ruhu sivil adamlarla baş etmek zorunda, hem yine asker içinde bulunan ve askeri zor durumda bırakan işlere girişmiş olanları korumak/kollamaktan yana olanları makul olan seçeneğe doğru çekmek zorunda; örgüt işine soyunmuş olanların peşine de onları deşifre edenlerin peşine de aynı oranda düşmek zorunda olduğunu düşünmekte; kalıbı sivil, ruhu militer olanların "TSK'm, canım benim" gazlamalarına içinden "Bi susun be" dese bile dışından gülücükle yanıtlamak da durumunda. Konuşsa bir türlü, konuşmasa bir türlü. Kötü alışkanlık sarmış dört yanımızı; hem "Asker konuşmasın, ayıptır" diyen, konuşmadığı zaman da "Eyvah, fırtına öncesi sessizlik mi?" rahatsızlığına gark olan bir medya var karşısında.
Sivillerin kafa karışıklığı sadece bu da değil. Hâlâ halk olarak askeri hem "güçlü, kuvvetli, muktedir, en çetin şartlarla gözünü budaktan sakınmadan mücadele edebilen" bir olgu olarak tasavvur ediyoruz, hem de bu tasavvura layık bir olgu olarak teberrüz eden "gücün" bir noktada gücünü sınamadan yapamadığı acı gerçeğini yok sayıyoruz. Tasavvur ettiğimiz askerin savaşılacak bir düşman, kazanılacak bir zafer yoksa tüm arama motorlarıyla iç düşman üzerinde yoğunlaşacağını ve savaş arenasının da tabiatıyla iç siyaset olacağını bilmiyor muyuz?
Siviller, "Kodu mu oturtan asker" profilinden vazgeçmiş değilken, nasıl olacak da kenarda opera besteleyen sanatkâr ordu profili yeşerecek belli değil. Öte yandan ne acı bir gerçek ki, asker-sivil ilişkilerinin rayında ve yolunda gittiği toplumlar aynı zamanda, askeri "dışarıda" bir hayli meşgul edilen ülkeler. Emperyalist politikalar ve niyetlerle o müdahale senin bu müdahale benim dünyayı talan etmekte olan ABD en iyi örnek. Profesyonel ordu, paralı asker de oldu mi işin içinde, iç kamuoyuna hesap verme yükümlülüğü de azalıyor, ne âlâ. İnsaniyet namına istediğimiz asker-sivil dengesi bu mu? Benimki değil.
Gelgelelim askerin iç siyasete tahakküm etmesini 20. yüzyılın başındaki modern siyaset kavramlarıyla açıklayabilirdiniz, ama artık olmuyor. "Demokrasi" diye bir şey var ve en kötü mal bile bu marka altında satılıyor artık, evrensel değerler sistemi buna zorluyor. Üstelik Türk ordusunun şahin eğilimli asker profili siyasette de yasaklı olduğu bir alanda yer alıyormuş gibi değil, 1-0 önde konumlanacak şekilde yer almak istiyor. Neden mi? Hazmedilmemiş modernliğin zorda kaldığında hemen doğa kanunlarına meyletmesi yüzünden: Silah kimdeyse, söz sahibi odur. Soruları o sorar ve bunları soruyor olması için güçlü olması yeterlidir. Bizde "asker", cumhuriyetin öncesinden beri Batılılaşma-modernleşme çabalarının taşıyıcısı olma rolünü üstlenmiş bir asker ama elinde silah olan için demokrasi çoğu zaman bir ayrıntıdır. Öte yandan modern devlet anlayışının geldiği noktada demokratik hukuk devleti, görece zayıf durumda olana, bir güç aygıtına dayanmayana da soru sorma hakkı verir. Demokratik bir toplumda siyasal yapının meşruiyetini sorgulamak sadece bir hak değil, yükümlülüktür de.
BEREKETLİ İMALAR ÜZERİNDE
Silaha dayanan güç için demokrasi bir ayrıntıdır ve "güncelleme" problemiyle yaralıdır. İlker Başbuğ'un modern hukuk devleti algısı 20. yüzyıldan kalma; bu modelin yeni sürümü çıktı ya da eski model çoktan "update" oldu. Başbuğ anlamamakta mazur. Çünkü daha önce hiç ihtiyaçları olmadı. "Hukuk devletinde böyle imalar yapılmaz" derken içinde bulunduğu firkateynle ilgili, neden Trabzon'u seçtiğiyle ilgili bir yığın yoruma açık "ima" yapması da benzeri bir talihsizlik, benzeri bir "Nasılsa 1-0 öndeyim" rahatlığındandır. Değilse normal bir diskur, herhalde ima yapmayı yasaklarken "bereketli imalar üzerinde" görüntüsü vermekten kaçınmayı gerektirir.
 

