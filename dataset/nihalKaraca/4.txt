DTP'nin kapatılması kararının sokak gösterilerinin artmasına sebep olacağı belliydi. Zira geçmişte olanlar bugün olacak olanlara da karine teşkil ederdi. Öcalan'ın hücresinin rahatlığını mazeret göstererek molotofkokteylli eylemler yapanların DTP'nin kapatılması kararından vazife çıkarmayacakları düşünülemezdi. Ancak ne yalan söyleyeyim ben yine de eylemlerin böylesi kör bir ‘yoksulun yoksulu vurması' tablosu arz edeceğini ummuyordum. Zira terörize eylemler sembolik anlamlar da içerirler. Terörist eylemin amacı devletin sorumlu kurumlarına itiraz etmek ise, eylemin sembolik olarak devlet uzantılı kurum kuruluş ya da devleti temsil eden kişi ya da olgulara yöneleceği varsayılır. Ancak bakıyoruz, yüzü sarılmış kişiler yoksul mahallelerde yaşayan insanların camlarını kırıyor, en yenisi yirmi yıllık olan otomobilleri yakıyorlar.
Devleti ve onun hukuk sistemini Roman vatandaşların, kenar mahallelerdeki yoksulların temsil etmediği açık. Olaylar siyaset yapması yasaklanmış bir partinin taraftarları ile onu bu haktan men etmiş devlet arasında geçmiyor. Ne idüğü ve ne istediği belirsiz, halk düşmanı profesyonel gösterici ile malını canını ve ev hanesini korumak amacıyla vaziyet alan halk arasında geçmiş oluyor. Güvenliğin tesis edilmesi kanunca belirlenmiş güçlerin görevi olduğundan eline tabancayı, sopayı alıp mahallesini korumaya azmeden kanuna göre haklı değil, ama kamu vicdanı evini koruyan birini mahkûm etmez. Bunu profesyonel göstericilerin bilmemesi mümkün değil. Demek ki verilmek istenen mesaj, Türkiye cumhuriyeti devletinin halkını korumaktan, asgari güvenlik ortamı tesis etmekten aciz olduğu imajını yaratmak. Devletin güvenlik meselesinin üzerine bir şahin edasıyla gitmesini, gerekirse tüm yurdu olağanüstü hal bölgesi haline getirmesini sağlamak. Bunun kapatılan DTP'ye, ya da onun yerine kurulacak siyasi partiye bir faydası var mı? Elbette yok. Silah bırakmayı, teslim olmayı düşünür hale gelmiş teröriste ‘otur oturduğun yerde' diyebilme imkânı bulan PKK'ya faydası var. ‘Demokrasi istikrarın düşmanıdır' görüşünde olan etkin birimlerin tezlerini ve belki de yürürlüğe sokacakları planları tahkim etmelerine faydası var. Buradan TSK'yı ima ediyor değilim, Başbuğ üzerine alınmasın, ‘etkin' diyorum, ve Türkiye'de ne yazık ki her ‘etkin' aynı zamanda ‘yetkin' olan ya da ‘yetkili' olan anlamına gelmiyor.
* * *
Muş'ta göstericileri tarayan kişi gönüllü korucu imiş ve silah da ruhsatlı imiş bu arada. Koruculuk sistemi dolayısıyla silahlandırılan kişilerin ‘demokratik açılım' karşısında doğal olarak muhalif olduğu, olacağı gün gibi açık. Korucular halihazırda vazgeçilmesi zor ancak bir noktadan sonra görevlerine son verilebilecek olan aktörler. Günü geldiğinde silahlarını uslu uslu teslim edeceklerini düşünmek hayalcilik olacaktır. Silahlarını teslim eden korucuların nasıl korunacağı da ayrı bir sorun. Bir haksızlığa son verirken başka bir haksızlığa yol açmamak gerektiğinden, bu konu üzerinde de kafa yorulsa iyi olur.
DEMOKRATİK AÇILIM TEKELİ ...
İsmi önce ‘Kürt açılımı' idi, sonra ‘her vasatta ve düzeyde demokratikleşme istiyoruz, bu nedenle bunun adı ‘demokratik açılım'dır' dendi. Kastedilen Kürt olduğu için ayrımcılığa uğradığını düşünenlere karşı Anayasa'nın zaten vaat ettiği ‘eşitlik' şiarının temize çekilmesi idi ama ‘demokratik açılım' ifadesi çıtayı yükseltti. Nitekim bu noktadan itibaren ‘Madem demokratik açılımdır, biz de haklarımızı demokratik yollardan talep ediyoruz' diyen ne kadar işçi, memur, meslek odası varsa hepsi sokaklara döküldü. ‘Demokratik açılım' dillendirmesi, sıkıntılarını mümkün olabilecek en meşruu yolla hükümete iletme sevdası içinde olan her kesimi tetikledi. Şimdi hükümet, bu grevlerin, yürüyüşlerin ve eylemlerin kendilerine karşı olan, özellikle ilk adı Kürt açılımı son adı demokratik açılım olan sürece muhalif olanlarca örgütlendiği hissine kapılıyor ve yekten hepsinin adını ‘provokasyon' olarak koyarsa kurtulacağını sanıyor. Maalesef bu böyle olmaz. İsmine demokratik açılım dediğiniz andan itibaren bu süreci bir kesimin, bir grubun, bir topluluğun hayrına, tekeline tahsis etmeyeceğiniz vaadini de vermiş bulundunuz. Madem her çapta her sınıftan her gruptan insanın düşünce ve taleplerini kavrayacak şekilde terminolojik bir genişletmeye gittiniz, o halde TEKEL işçilerinin yüzüne sıktığınız biber gazına da bir açıklama getirmek durumundasınız.

 


