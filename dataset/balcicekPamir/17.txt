Salonda bağrışanlar kuliste gülüşüyor 

"BAZILARINA işkence yapılabilir, dedi bana... Sonra ona bile 'insan hakları' lazım oldu." Sözlerin sahibi, İnsan Hakları Vakfı Başkanı Prof. Dr. Şebnem Fincancı Korur. Bahsettiği kişi ise eski İstanbul Üniversitesi Rektörü Prof. Dr. Kemal Alemdaroğlu. İddiaya göre ikilinin arasına, Şebnem Korur Adli Tıp Kurumu Başkanı'yken hazırladığı bir rapor girmişti. Rahmetli Uğur Mumcu'nun faillerinin işkence gördüğüyle ilgili bir inceleme ortaya çıkaran Korur, kendi anlatımıyla Alemdaroğlu tarafından görevinden alınmıştı. Hem de Adalet Bakanlığı'na özel bir yazı yazılarak.
Alemdaroğlu'nun işte o dönemde, "Bazılarına işkence yapılabilir" cümlesini söylediğini hatırlatıyor Korur. Alemdaroğlu'nun çoğu görüşüne katılmasam da, özel hayatında, ailesinde sergilediği duruşunu takdir ediyorum. Kimsenin bilmediği, kendisinin de saklamak istediği, bu yüzden de açıklayamayacağım insani yönlerini biliyorum. Bir gün, sabaha karşı evinden alınıp götürülürken peşinden "Oh olsun" diyenlerin yanı sıra Şebnem Fincancı Korur gibi isimlerin, "Onun da insan haklarına ihtiyacı var" diye düşündüğünü de biliyorum. Aklım karışıyor. "Nasıl böyle bir cümle sarf eder" diyorum.
Şebnem Hanım başka bir örnek anlatırken bir anda jeton düşüyor. İşte bu!
"Polisler göstericilere şiddet uygularken sadece göstericiler zarar görmüyor. Zararı gören bir başka taraf da şiddeti uygulayan kolluk kuvvetleri... Onlarınki de büyük travma!" İşin sırrı bu... Karşı tarafı da kanlı canlı, duygularıyla, hatalarıyla sevaplarıyla insan olarak görmekle ilgili...

Geçtiğimiz günlerde Söz Sende'de Vakit Gazetesi Hasan Karakaya'yı ağırladık. Köşesinde bahsetmiş, programı övmüş, sağ olsun. Tarafsızlığımdan, önyargılı olmayışımdan bahsetmiş. Aynı yazıda Turgut Özakman'ı eleştirmiş. Hani Özakman cam bir fanus içinde, kitap fuarında okuyucularıyla buluşmuştu ya...
"Ah" dedim kendi kendime... Keşke niye öyle bir şey yaptığını Özakman'dan dinleseydi. Özakman konuyla ilgili soruma, "Üç yıldır öyle imzalıyorum kitaplarımı, üç yıldır fanus içindeyim, yeni mi fark ettiniz?" diye cevap verdi. Nezaketinden "Günaydın!" demedi yani. Özakman çok yakınlarda ciddi bir ameliyat geçirdi, akciğerlerindeki kitle, ciğerlerinin bir bölümüyle birlikte alındı. Domuz gribi salgınının kol gezdiği ülkemizde o kendini fanusa kapatmayacak da kim kapatacak?
Üstelik sadece bu ameliyat yüzünden değil, bünyesi zayıf olduğu için gençliğinden beri başka bir hastalıkla daha boğuşuyor. Özakman, sizin benim kadar hafif atlatamıyor herhangi bir gribi... Uzun lafın kısası, eğer Hasan Karakaya, Özakman ile tanışsaydı ve onunla biraz sohbet etme olanağına sahip olsaydı, onun aslında ne kadar çok halkın içinde, halktan biri olduğunu keşfederdi. "Ne elitliği, adam bütün riske rağmen kitap imzaladı" diye yazardı.

Birkaç gündür TBMM'deki tartışmalara bu gözle bakmaya çalışıyorum.
Durum umutsuz! Fiziki müdahaleler, havada uçuşan küfürler, hatta tutanaklara bile girmeyen kelimeler... Ne jargon ama... "Palavracı" diyene, "Artistlik yapma" cevabı mı ararsınız, "Utanmıyor musun" diye sorana, "Senden iyi DJ olur" anlamsızlığı mı? Üstelik bahsettiğim koca koca vekiller, birbirlerini uzun zamandır tanıyor ve biliyor. İşte burada ikiyüzlülük giriyor sevgili okuyucu. Ankara'da uzun yıllar çalmışmış bir gazeteci olarak biliyorum ki salonda bağrışanlar, kulislerde gülüşüyor. Her şey oy için, her şey göz boyama... Vekillerin reytingi de gösterdikleri şiddet oranıyla ölçülüyor. Olan da bize oluyor. Şiddet içimize kadar işliyor, tahammülsüz, önyargılı insanlar olup çıkıyoruz. Biz biz yapanı, insanlığımızı kaybediyoruz.