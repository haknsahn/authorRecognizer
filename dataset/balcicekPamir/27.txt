Karşınızdakinin düşüncesini okumak ister misiniz? 

DÜN başladım, bugün devam ediyorum. Beden dili uzmanı namı diğer Riccon Doğan'ın önerdiklerini yazmıştım dün. Yalan söyleyeni nasıl hemen anladığını anlatmıştım. İlhan Doğan, İsviçre'de kendi kurduğu enstitüde ders vermeye devam ediyor. Ara sıra Türkiye'ye geliyor ve eğitimlerini burada da paylaşıyor. En son Adıyaman Emniyet Müdürlüğü'yle böyle bir çalışma gerçekleştirdi. Eğitimde "Karşınızdakinin suçlu olup olmadığını, şüpheli davranışlarda bulunup bulunmadığını beden diliyle nasıl anlarsınız?" sorusuna cevap arandı.
Aklıma Foxlife'ta başlayan "Lie to rrıe" isimli dizi geldi. Riccon Doğan'ın yalan konusunda anlattıkları, dizide suçluları bulmakta kullanılıyor.
İlhan Doğan diyor ki, "Düşünceleri okumak mümkün!"
"Hadi canım" dediğinizi duyar gibiyim. Ben de dedim. Ama yapabiliyor, yalanı yok. Hatta canlı yayında örneklerini bile yaşattı. Üstelik bunun üzerine bir de kitap yazmış. İnsanların bir şey anlatırken söylediklerinden çok duruşlarına, hareketlerine ve mimiklerine bakarak aslında gerçekte ne düşündüklerini anlamak mümkünmüş. Eğer konuyu merak ediyorsanız, kitapta bilgiler fotoğraflarla veriliyor. Gelelim benim en ilgimi çeken bölümlere...
El çenenin altında: Dinliyormuş, ilgileniyormuş gibi gözükme.
İşaret parmağı başa dokunuyor: Bir konuya derinlemesine takılmış.
Çeneyi parmakla tutma: Bir oyun bu aslında, kontrollüyüm deme havası.
Elin tersiyle ağzına dokunma: Tamamen duygusallık var bu konuda.
Bir el ile kulağı tutup gülümsemek: Gerçekten de mutluyum, keyifliyim.
Bir el açık, diğeri yumruk: Kızgınlığa doğru gidiş.
Eller kartal pençesi: Her an saldırabilirim.
Eller bağlı: Zorunluluktan seni dinliyorum.
Ellerini açarak konuşmak: Samimiyet.
Elleri karşıya kaldırmak: Dur orada, fazla yakın olma.
Bir el diğer elin bileğini kavramış: Kontrolü asla bırakmak istemem.

Kuşkusuz tekniklerin içinde sadece eller yok. Ayaklar, duruş, beden, asla yalan söylemeyen gözler... Kısaca her şey var. Riccon Doğan, tekniğini Avrupa'daki siyasetçilerle de paylaşıyor. Eğitim verdiği isimler arasında parlamenterler de var. Peki ya bizimkiler? Bizim siyasetçiler acaba beden dillerini iyi kullanıyorlar mı? Ben sordum, İlhan Doğan yanıtladı.
Abdullah Gül: Gülümsemenin etkisini fark etmiş, bunu iyi kullanıyor. Gülümseyişi samimiyet ve sıcaklık yaratıyor.
Bülent Arınç: O da gülümsüyor ama sert bir mizaçla. Her an bir şey yapacakmış hissi veriyor, korku yaratıyor.
Deniz Baykal: Konuşurken parmağını sallaması karşı tarafta tehdit hissi uyandırıyor. Şefkat ve sevgi mesajlarından çok beden dili gerginlik mesajı veriyor.
Tayyip Erdoğan: Parmak ve el hareketleri karşı tarafın kendisini öğrenci gibi algılamasını sağlıyor. Onun beden dili Türkiye için bazen sıcak. Ellerini göğsüne yaslıyor örneğin, bunu İbrahim Tatlıses de yapar. Bu halktan geliyorum demektir, benden zarar gelmez, yalnızım. Ama bu beden dili Avrupa'da işlemiyor, tam tersine anlaşılmıyor.
Devlet Bahçeli: Beden dilinden sadece öfke hissediliyor. Bazen de açık vermemek için kolunu, elini fazla sallıyor.
Süleyman Demirel: "Baba" imajını tamamen beden diliyle vermesini bilen bir isim. Teknikleri bilerek ya da bilmeyerek iyi kullanıyor. Sıcak, samimi.
İlhan Doğan'a göre, Türkiye'deki hemen hemen bütün siyasetçiler şiddeti içselleştirmiş ve beden dillerini şiddet üzerine kurguluyorlar. İnsanlar, samimi ve sahici şefkati hissettiklerinde o liderin peşinden gidecekler.
Sahici şefkat ve samimiyet...
Kesinlikle katılıyorum.
Teknik biliriz bilmeyiz ama halk sahiciyi hemen kavrıyor, orası doğru.
