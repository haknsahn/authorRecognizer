Çocukları kurban kesiminden uzak tutun 

ASLINDA bugün aklımda başka konular vardı. Örneğin, Anadolu Üniversitesi'nde yapılan seçimde en az oyu alanlardan Prof. Dr. Davut Aydın, o koltuğu hak ettiğini düşünüyor mu diye merak ediyorum. Acaba içine sindirerek oturabilecek mi?
Bir sorum da Cumhurbaşkanı Gül'e... "Siz değil miydiniz, hak hukuktan bahseden, siz değil miydiniz Cumhurbaşkanı Sezer'i bu konuda eleştiren?" Eee ne oldu şimdi? Demokrasi kişiye göre değişir mi? Var mı bu şu kişiye göre hakların tanımı? Hani biz de bilsek, öğrensek...
Başka bir konu daha var, içimi yakan cinsten. Çok değil duvar yıkıldığında yazmıştım, "Beni onu bıraksam da, hikâye beni bırakmıyor" diye... Dünyaca ünlü eğlence merkezi Reina'nın yan duvarından bahsediyorum. Hani bir aileye mezar olmuştu. 6 yaşındaki İbrahim uykusundaydı ölüme yakalandığında... Birileri rahatsız olmalı diye yazmıştım, sadece ben değil, birileri bir şeyler yapmalı demiştim. Reina'nın sahibi, duvarı yapan firma, işçiler, mimar... Herkes hakkında dava açılmıştı. Birkaç gün önce sonuçlandı. Tek suçlu işçilermiş. Bravo yani! Susurluk'tan içeri giren de bir tek kamyon şoförüydü, hatırlarsanız. Ben yine de bugün bayram, Reina'nın sahibinin, ailenin geride kalanları için bir şeyler yapacağına inanmak istiyorum, her zamanki saflığımla.
Uzun lafın kısası, yazılacak çok şey var, bir başlarsam...
Ama bugün bayram...
Sabahın köründe kalkacağız ikizlerle, bayramlıklarımızı giyip el öpmeye gideceğiz.
Öyle gördük, öyle öğrendik, öyle biliyoruz...
Bayramın ruhunu yaşamaya, yaşatmaya çalışacağız.
Gülümseyerek güne başlayacağız.
Herkese iyi bayramlar.
Sonra?..
Sonrası, yine biraz başınızı ağrıtacağım.

İki psikolog, Doç. Dr. Serdar Değirmencioğlu ve Can Gezgör, Kurban Bayramı'yla ilgili olarak bazı önerilerde bulunuyor ve diyorlar ki: "Çocuklar kurban kesiminden uzak tutulmalı." Kurban ve çocuk üzerine bir araştırma yapmışlar, kurban kesimine çocukken şahit olmuş kişilerden bilgiler toplamışlar. Araştırmada özellikle 5 yaş öncesi çocuklardan ölüme, ölüm anına, hatta kana şahit olanların, yaşadıkları deneyimler nedeniyle ciddi düzeyde rahatsızlık yaşadıkları anlatılıyor. İki araştırmacı, endişelerinde yalnız da değiller. Diyanet İşleri Başkanlığı Din Hizmetleri Dairesi tarafından yayınlanan "Kurban Hizmetleri Bilgilendirme Kılavuzu"nda da "kurban kesim yerlerinde çocukların bulunmaması" tavsiye ediliyor.
Değirmencioğlu ve Gezgör, "Kurban Bayramı'nda çocuklara nasıl davranılmalı" diye bir de yazı hazırlamışlar. Önemli olduğunu düşündüğüm bölümleri sizlerle paylaşıyorum.
1- Çocuklar hiçbir şekilde kurban kesimi izlememeli ve izlemeye zorlanmamalıdır.
2- Hiçbir birey, 12 yaşından büyük de olsa kurban kesimi seyretmeye zorlanmamalıdır.
3- Çocukların yanında kurban kesiminin konuşulması ve ayrıntılı olarak anlatılmasından da kaçınılmalıdır.
4- Çocukların bir süredir baktıkları ve duygusal bağ kurdukları hayvanların kesilmesi, tüm çocuklar için rahatsız edicidir ve özellikle küçük çocuklar için çok ağır etkiler yapabilir. Bu nedenle kurbanlık hayvan evde beslenmemeli ve çocuğun kurbanlık hayvanla uzun süreli teması olmamalıdır.
5- Eğer bir kurbanlık hayvan evde beslenirse, hayvanın kesileceği çocuğa dürüstçe anlatılmalıdır. "Uykuyla daldı, zaten ölecekti, kaza oldu" gibi açıklamalar yanlıştır.
6- Çocukların ölümle ilgili soruları bayram sırasında artabilir. Bu sorulara yaşa uygun olarak açık ve net cevaplar verilmelidir.
7- Çocukların duygularını anlatmalarına izin verilmelidir. Erkekler ağlamaz gfibi ifadelerden lütfen kaçının.
8- Televizyon kanalları, kurban kesimlerine ilişkin görüntüleri detaylarıyla vermekten kaçınmalıdır.
9- Kurban Bayramı sırasında yaşananların çocuğu çok etkilediği, davranışlarında önemli bir değişiklik olduğu gözlenirse hemen bir uzmana danışılmalıdır. (Örneğin yemek yememe.)