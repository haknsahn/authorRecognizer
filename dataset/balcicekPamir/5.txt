Ucundan azıcık... 

OLMUYOR işte. Sırıtıyor. Ne söylediğinin önemi kalıyor, ne anlatmaya çalıştığının, ne de aslında orada neden bulunduğunun anlamı...
Yılmaz Erdoğan'ın "demokratik açılım" konusunda söylediklerinden bahsediyorum. Hülya Avşar'a konuk oldu geçenlerde. Hülya siyaset sormadan duramıyor, nedense. O sordu, Yılmaz cevap verdi. Bir bölümünü aktarıyorum: "25 yılımızı çatışmaya harcadıysak, 5 yılımızı da barışa harcayalım. Karşıtların birbirlerini küçük düşürmesi ve tahrik etmesiyle bir yere varılamaz. AKP ceza aldı ama kapatılmadı. Benzer bir formül DTP için de getirilebilirdi. Siyasi Partiler Yasası değişmeli. Türk'ün parti kapatıldıktan sonra söyledikleri olumluydu. Ben Hakkâri'de doğup Ankara'da büyüdüm. Hepsini görüyorum ben. Kürt olarak da, Türk olarak da meselenin nerede durduğunu görüyorum. Benim empatim çok geniş. Bizatihi sen, çatışmayıp seviştiğimizde ne gibi sonuçlar doğacağının canlı tanığısın. AKP'nin ortaya koyduğu projeye katılıyorum."
Ne anladınız siz bundan? Ben bir şey anlamadım. Üstelik "film promosyonu" için yapılan söyleşi turlarından birinde "Madem soruldu, cevap vereyim bari" tutumundan öteye gidilememiş. Meseleye ucundan azıcık girilmiş. Eh olmamış be Yılmaz! Hakikaten olmamış. Yılmaz Erdoğan'ı severim. Yaptığı işleri, dünyaya bakış açısını, sinema gözünü beğenirim. İyi tanımam ama saygım vardır. Mustafa Erdoğan'ı daha iyi tanırım örneğin. O da duruşu olan adamlardandır. Demokratik açılım gibi önemli bir konunun ülke gündemi altüst ettiği bir dönemde... Kıyamet koparken, millet birbirini yerken, herkesin ama herkesin neredeyse çocukların bile olan bitenle ilgili bir yorumu, duruşu, tavrı varken...
Sen ki bir Kürt çocuğusun Yılmaz Erdoğan, "Oldu mu bu yuvarlak laflar?" diyesiniz gelmedi mi yorumlarını okurken?
Madem görüyorsun, biliyorsun olup bitenleri, anlatsana kardeşim, ne hissettiğini, düşündüğünü, sence olması gerekenleri...
Demokratik açılımı destekliyor diye Sezen Aksu linç edilmeye kalkışılırken bu ülkede, yakıştı mı yani film tanıtımı aralarına sıkıştırılan ezber bozmaktan çok da uzak sözler? Sen ki, zamanında konuyla ilgili en güzel mektuplardan birini kaleme almışken... Oldu mu yani?
Bu arada, yanlış anlama olmasın...
Yılmaz Erdoğan süreci destekler veya desteklemez... Kürt gibi değil de örneğin Türk gibi hisseder. Hatta DTP'nin kapatılması için zerre kadar üzüntü bile duymayabilir. Hepsi mümkün. Hepsine eyvallah! Kim ne isterse onu düşünür! Benim demek istediğim başka...
Diyorum ki, ne düşündüğünü anlayamıyoruz...
Destekliyorsa açılımı, neden destekliyor?
5 yılı barışa harcamak ne demek? Kimlik siyaseti hakkında ne düşünüyor?
Taş atan çocuk ile İzmir'de taş atan genç kadın için ne hissediyor?
Bende soru bitmez sevgili okur. Sabır da...
Belki de haksızlık yapıyorum. Belki de müthiş anlamlar yüklüyorum. Yılmaz ve onun gibi isimlerin hiç de yüklenmedikleri sorumluluklar ve istemedikleri payeler altına girmelerini sağlamaya çalışıyorum. İlla sözleri olsun diye dayatıyorum falan...
Görünenin arkasının peşindeyim hep! Belki de hata yapıyorum.
Freud'a gönderme yapalım...
Belki de bazen konuşan bir adam, sadece konuşan bir adamdır

Çocuğu olan mutlaka okusun!

İYİ olmasa yazmam. Öldürseniz yazmam. İşin içinde çocuklar olunca kaplan kesiliyorum her şeye. Gazetemin yeni promosyonu bir harika, buradan duyuruyorum. Britannica Keşif Kütüphanesi'nin çocuk kitaplarından bahsediyorum elbette. Ben, ben ve sen, insanlar ve yerler, çevremizdeki dünya, hayvanlar, şekiller, renkler, sesler, sözcükler, sayılar, zaman ve eğlenmek için başlığını taşıyan kitaplar gerçekten de çok güzel.
Britannica gibi bir marka var elbette ama bunları özel kılan Türk çocukları için uyarlanmış olmaları. Ekip tam 2 yıl çalışmış. Dile kolay. Tercüme et gitsin değil yani... Prof. Dr. Sabiha Paktuna Keskin danışman olmuş. Geçenlerde canlı yayında birlikteydik. Harika bir benzetme yaptı. "Galapagos Adaları'ndaki kuşlar size yakınlaşıp gözlerini kocaman kocaman açarak sizi tanımaya çalışıyorlar, korkmuyorlar. Ben çocukları onlara benzetiyorum" dedi. "Doğru zamanda doğru ve zengin bilgi önemli... Bilginin kalitesinden çok, ne kadar yoğun ve ne zaman verildiği büyük önem taşıyor." Uzun lafın kısası bu kitaplar şahane, ikizler bayıldı. Sonra söylemedi demeyin.