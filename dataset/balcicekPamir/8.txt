'Sırtımdan bıçaklanmış gibi hissettim' 

BAŞLIKTAKİ cümle yazar Oya Baydar'a ait.
Peki neydi onun sırtından bıçaklanmış gibi hissetmesini sağlayan?
Demokratik Toplum Partisi... Kısaca DTP...
Oya Baydar anlatıyor: "Biz basın toplantısı düzenlemişiz. Niye DTP'nin kapatılmaması gerektiğini anlatıyoruz. O sırada bir haber geliyor, 7 şehit. Ne hissedeceğimi, ne söyleyeceğimi bilemedim. Öyle kalakaldım. İçimde bir sıkıntı, acı. Saklamaya gerek yok, dümdüz konuşma vakti... Adeta sırtımdan bıçaklanmış gibi hissettim. Öylesine bir hainlik hissi yani!"
Basın toplantısını düzenleyenler, kendilerine "DTP Kapatılamaz İnisiyatifi" ismini vermişlerdi. Toplantıda sadece Oya Baydar konuşmadı. Lale Mansur, Zeynep Tanbay, Hakan Tahmaz ve Gençay Gürsoy da söz aldı. Ortak cümle şöyleydi: "Barış ve kardeşlik için DTP'yi kapatmayın!"
Lale Mansur'un yorumu ise bizi bir adım öteye götürerek, DTP eğer kapatılırsa neler olabileceğinin sinyalini verdi: "Eğer Anayasa Mahkemesi, DTP'yi kapatacak olursa görüşülecek tek legal taraf kapatılmış olacaktır. Bu 11 kişi bilsin ki, bugünden itibaren akacak kan onların eline bulaşacak ve onlar yüzünden akmış olacak."
Yazar Oya Baydar da aynı görüşte... "Daha çok kan akacak diye korkuyorum" diyor. Onlar gibi düşünenlerin sayısı hiç de az değil.
Ya sokak daha ateşlenirse...
Ya daha çok kan dökülürse...
Ya DTP kendi tabanına sahip olamazsa...
Ya işler çığırından çıkar da Türk-Kürt çatışması hepimize sıçrarsa...
Cümleleri uzatmak mümkün...
İsmini saydığım çoğu kişinin görüşlerine yakınım. Ama ayrıldığımız önemli bir nokta var... O nokta zaten yukarıdaki soruları anlatıyor.
DTP kapatıldı. Karar siyasi miydi, değil miydi, yapılmalı mıydı, yoksa büyük bir yanlışa mı imza atıldı, bu saatten sonra bunları tartışmanın ülkeye bir yararı olduğunu düşünmüyorum. Benim asıl takıldığım nokta, Oya Baydar ve Lale Mansur'un da dile getirdiği endişe: Ya sokak kana bulanırsa?
"Devletin gücü burada girmelidir araya" diyorum ben de...
Devlet, ihtişamını belki sırf bu sokak kavgasını engellemek için kullanmalıdır.
Ortalık kan gölüne döner korkusu, tehdidiyle olmamalı ne olacaksa ...

Ahmet Altan geçenlerde enfes bir yazı kaleme aldı. Bir iki cümlesini sizinle paylaşıyorum: "Eğer bu plan bu ülkenin insanlarını sokaklarda birbirine kırdırmaksa ne hapisteki lider, ne dağdaki lider, ne de yeni bir darbenin hayalini kuran darbeci bu yaratılacak belanın dışında kalır... Bu sefer o şiddetin hedefinde herkesin ismi yazar. Bunun bedelini herkes öder bu defa. Bizim gibi sıradan insanlar zaten öder, sokaklarda vurulur gideriz ama 'Hücresi on beş santim küçüldü' diye ortalığı yakmaya kalkan Apo da, 'Barış olursa benim siyasi geleceğim ne olacak' diyen Karayılan da, bir kaos planını uygulatıp o karışıklıkta iktidara gelmeyi amaçlayan darbeci de öder, DTP'yi kapatıp Kürtleri siyasetten atmaya çalışan da öder, 'Dağa çıkarız' diyen Türk ve Kürt politikacı da öder. 'Ortalığı kan gölüne çeviririz' diye babalanıp duranları dinliyoruz günlerdir, kan gölüne çevirirsiniz ama bu sefer o gölde başkalarıyla birlikte siz de boğulursunuz..."

Biz sıradan insanlar...
Ölüp gideriz işte...
Ya çocuklar?
Bu ülkeyi ayakta tutacak çocuklar?
Oya Baydar kuşkusuz, "Ortalık daha kanlanacak" derken biz bu filmi görmüştük havasında. Haklı. Gördüler. Özellikle çocukların, gençlerin nasıl kullanıldığını da gördüler. "O zaman engel olamadık, bugün olmalıyız" derken samimi.
"İnsanın olduğu yerde hiçbir şey şaşırtmıyor artık beni" demişti bir arkadaşım.
Eh aynı fikirdeyim. Ama yine insandan umutluyum.
Öylesine umutluyum ki, bu zor süreci yine "insan" olarak aşacağımıza inanıyorum. Yeter ki yaşananların farkında olalım, sorgulayalım.
Bize dayatılanları kabul etmeden önce ne olup bittiğini görmeye çalışalım.
Çok geç olmadan barışı sağlayalım.
Ancak biz yapabiliriz
Bizim adımıza başkaları değil.