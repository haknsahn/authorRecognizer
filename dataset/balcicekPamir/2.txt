'Genelkurmay açıkladı, biz de inandık!' 

TAM canlı yayındayken Genelkurmay'ın, Başbakan Yardımcısı Arınç'a suikast iddiasıyla ilgili açıklaması geldi. Oyuncu Lale Mansur, açıklamayı gördükten sonra şöyle bir bana baktı ve "Tamam, onlar açıkladı, biz de inandık öyle mi yani?" diye sordu.
"İnanmadınız mı" dedim. Gülümsedi.
"Yutmuyoruz artık, yutamıyoruz!"
Bir yutmayanlar var, yutamayanlar...
Bir de "Asıl siz bu hükümetin dolmalarına kanmayın" diyenler.
Örneğin, Arınç'ın evinin etrafında dolaşan subaylardan birinin, adresin yazılı
olduğu kâğıdı yutması detayı, ne yalan söyleyeyim beni güldürdü. Aslında gülmedim, acı acı başımı salladım. Ya suikastçı acemi ya da ortada müthiş bir oyun var hissine kapıldım. Sonra sorular üşüştü aklıma... Peki ama o 2 subayın orada ne işi vardı?
Yani ne yapıyorlar orada, görevleri nedir?
Ardından TSK'dan açıklama geldi: "Söz konusu askeri personel, uzun süredir devam eden, kastedilen bölgeye yakın bir yerde oturan ve bilgi sızdırdığı iddia edilen bir askeri personel hakkında bilgi toplamak üzere görevlendirilmiştir.''
Peki ya yutulan kâğıt? Hani sormaya varamıyorum ama...
Rivayetler muhtelif, araştırılacakmış.
Gündem TSK açıklaması olunca bıraktık sinemayı kenara, Türkiye'yi konuşmaya başladık. Lale Mansur, dans sanatçısı Zeynep Tanbay'la, 14 yaşında ölen Ceylan'ın ailesini ziyarete gittiklerini anlattı.
Akıllara zarar. Nefesim kesildi yine, bir el boğazımı sıktı sıktı...
Onun gözleri doldu, ben gözleriyle karşılaşmamaya çalıştım.
"Bir anne" diye söze başladı, "Kızının bağırsaklarını eteklerine toplamış,
kaldırmış. Bir anne, neden daha fazla kanlı toprak getirmedi, delil az diye
karakolda azar işitmiş."
Gel de TSK'ya hesap sorma şimdi. İşin en acısı, daha önce de yazdım buradan, asker ve hükümet yetkilileri açıklama yaparlarken, "Acımız büyük, yavrumuz gitmiş, ailesine sabır dileriz" falan gibi cümleler bile kurmadılar. Varsa yoksa başka hesap... Acaba minik bir çocuğun ölümü üzerinden dönen dolapların farkında  mıyız yorumları yapıldı, iki taraflı.
Kafes planları, darbe girişimleri iddiaları, gömülü cephanelikler...
Neler oluyor?
Hadi biraz da tersten bakalım...
Askeri eleştirmek, yapılan yanlışları göstermek tamam da...
Kantarın topu kaçtı mı peki?
Askere muhalefet etmek, asker düşmanlığına mı dönüştü?
Lale Mansur destekledi: "O da olmamalı. Kesinlikle öyle bir düşmanlık güdülmemeli.
Ah, onlar da içlerindeki çürük elmaları bir temizleyebilseler..."

Siz ırkçı mısınız?

LALE Mansur, Allah inancını 6 yaşındayken kaybettiğini söylerken gülümsüyordu.
"Benim bir arkadaşım vardı, bir gün öldü. O küçücük halimle bir anda isyan ettim."
Bir süre durdu, gülümsemesi bir kayboldu bir geldi. "Öyle üzüntülüydüm ki, Allah'ı sorgulamaya başladım ve tamamen hayatımdan çıkardım. Düşünsenize, masum bir çocuk ölmeyi hak etmek için ne yapmış olabilir? Bir süre geçtikten sonra bu düzeni kuran bir şeylerin varlığına inanmaya başladım. Ama yine de bugün bu inancın ne olduğuyla ilgili değilim. Ben daha iyi insan olmaya, komplekslerimi törpülemeye çalışıyorum."
İyi insan olmaya çalışıyorum... Ne hoş diye düşünürken ve din, evrensellik, ahlak anlayışı sorgulamaları yaparken, Karşıt Görüş'te İsmet Özel ve Ahmet Turan Alkan'ı ağırladım. Şair İsmet Özel'in Aleviler, gayrimüslimler ve Kürtler için söyledikleri yenir yutulur değil. "Müslüman olmayan Türk değildir" söylemi ise bana tamamen ters.
Ahmet Turan Alkan bazı konularda, "İsmet Özel'e cevap vermeye tenezzül etmem" dedi, bazı konularda alaycı eleştirilerde bulundu. Sonunda dayanamayıp sordum Özel'e: "Siz ırkçı mısınız? Irkçılık suç değil midir?" Ben sorunun ağırlığı altında bile ezilirken Özel kahkaha attı: "Irkçı değilim, çünkü Türk ırkı diye bir ırk yoktur!"
Hadi bakalım buradan buyurun!
SÖZ HAKKI İSTEYENLERE... Ekrandan yaptığım çağrıyı yinelemekte fayda var. Ermeni, Yahudi cemaati temsilcileri, Aleviler, Kürt temsilcileri, aydınları... Kim isterse ben İsmet Özel ile yeni bir "Karşıt Görüş" yapmaya varım. Daha önce kabul etmeyen, sonradan programa telefonla bağlanmaya çalışanlara ve "Bize de söz hakkı" diyenlere duyurulur.