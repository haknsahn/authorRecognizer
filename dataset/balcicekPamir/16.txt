Laf anlamaz kalabalık 

“NEDEN kendisini rahatlamış, başarılı, mutlu hissetmiyordu peki? Kestiği bacak yüzünden
olmalıydı. Çocuğun bacağını diz hizasından kesmeseydik, yaşama şansı sıfırdı. Korkunç
bu! Yapman gerekeni yapıyorsun, yaşatmak için çırpınıyorsun ve o yaşamın ölümden beter olacağını biliyorsun. Çöp tenekelerini karıştıran tek bacaklı bir çocuk... Daha sonra tek bacaklı bir delikanlı, sonra bir gün çöp bidonlarını bile karıştıramayan tek bacaklı ihtiyar... Sağır ve dilsiz bir çocuk demeliydi aslında ama doktor hanım bunu henüz bilmiyordu.
Odasına gidince ağlamaya başladı. Ameliyatlardan sonra hep duygusal olur, bazen bir
sinir boşalması yaşardı. Oğlum yaşlarında çocuklar, çöp karıştıran, çöp toplayan, işleri geçimleri çöp olan çocuklar: Çöp çocukları. Birden oğlunu özledi. Hemen gidip ona sarılmalıyım, anlattığı saçma sapan şeyleri dikkatle dinlemeli, önem vermeliyim. Hayır, çöp çocuklardan hiç söz etmemeliyim ona. Acıyı ona da bulaştırmaktan, masumiyetini zedelemekten, onlardan korkmasını, nefret etmesini sağlamaktan başka yararı yok bunun. Oğlumu kötülüklerden korumalıyım, bütün bu çocukları da korumalıyım.”

Yukarıdaki satırlar “Çöplüğün Generali” isimli kitaptan alıntı. Yazarı Oya Baydar.
Baydar bir hikâye anlatıyor. Hayli tanıdık bir hikâye üstelik. Günün birinde çöplükten ve boş arazilerden gömülü bombalar ve mermiler çıkmaya başlıyor. Alıntı yaptığım satırlara bakıp tamamen duygusallık üzerine kurulu zannetmeyin. Tam tersine, heyecan dolu, sır dolu, yer yer polisiye öğelerin ortaya çıktığı bir roman. Beni asıl vuran ise şiddete karşı geliştirdiği dil. Defalarca yazdım, belki siz okumaktan bile yoruldunuz ama asıl tehlike şiddet. Etrafımızı çevreleyen, insan haklarına, barışa, insan olmamızı sağlayan özelliklerin hepsine yönelik en büyük tehdit, şiddet.
Sevgili cinayetinden başlıyor, bugün karşımıza bilgisayar oyunlarıyla çıkıyor. Şiddet
azalmıyor, zaman zaman biçim değiştiriyor ve yükseldikçe yükseliyor. Kuşkusuz hepimiz
başkalarının maruz kaldığı şiddete üzülüp, gözyaşı döküp evimize dönüyor ve
çocuklarımıza sarılıyoruz. Acıyı bulaştırmanın ne anlamı var değil mi? Oysa bilmiyoruz ki bu umursamazlık ve vurdumduymazlıkla bir süre sonra acı gelip bize bulaşacak. Taa iliklerimize kadar şiddeti hissedeceğiz.
Tatil günü oldu mu böyle bir yazı diyenlere...
Cevabım “Evet!”
Tam da bugünün yazısı...
Hatta mümkünse çoluk çocuk kahvaltı masasında okuyun. Okuyun ki rahatsız olun.
Okuyun ki, “Ben acaba bu dünyada niye varım, neye hizmet ediyorum, bütün amacım para kazanıp iyi yaşamak, çocuk yetiştirmek mi” diye sorun kendi kendinize... En azından
bunu yapın.
Evet bugün öfkeliyim.
Taş atan çocuklarla ilgili yazılarım için aldığım küfürlerinizden ötürü örneğin.
Kürt açılımı hakkında düşüncelerime karşı hakaretlerinizden de gına geldi. Niye Ermenilerin hikâyelerini ekrana getiriyormuşum? Neden Cumhuriyet’in demokratik olmadığını söyleyenlerin haddini bildirmiyormuşum?
Öfkeliyim, çünkü laf anlamaz bir kalabalık var karşımda.
Dinlemeyen, dinlemek istemeyen, katı, bağnaz...
Her şeyi silelim, konuşmayalım, mümkünse tartışmayalım, geçmişle hesaplaşmayalım, acıyı bulaştırmayalım. Evlerden uzak olsun!
Madem bu kadar biliyorsunuz, “Buyurun siz yapın” diyesim geldi geçenlerde. Tam o
sırada Çöplüğün Generali’nin son 10 sayfasını okudum.
Ve kendime geldim.
“Hatırlamak, başkalarına hatırlatmaya, başkalarını uyarmaya, direnmeye yarar” diye
yazmış Oya Baydar.
Hatırlamak, umursamak, yalnız hissedene, “Unutmamış olanlar var” demek değil midir
sahiden? Bir gün hepimizin “Yalnız değilsin” cümlesine ihtiyacı olacak.
Not: Bütün hakaretlerinize rağmen demokratik açılım hakkında düşündüklerimi tabii ki dile getireceğim, sadece TBMM konuşmalarını iyice dinlemek, herkesin ne söylediğini iyice anlamak istiyorum.
