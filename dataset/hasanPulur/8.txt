Prof. Dr. Ümit Özdağ, babasının bir anısını anlatır. Babası Muzaffer Özdağ, “27 Mayıs”ın Milli Birlik Komitesi üyesidir. Komitenin en gencidir, ya üsteğmendir ya da yüzbaşı... Aradan yıllar geçer, Muzaffer Özdağ, Tokyo’dan sürgünden döner, sivil hayat başlar.
Aradan 21 yıl geçer, bir ihtilal daha: 12 Eylül...
Bir dava için Konya’ya gider, müvekkili olan köylüye, “Beni köye götür!“ der “Ama kim olduğumu söyleme, bakalım vatandaş ne diyor?”
Köy, fakir bir Türkmen köyüdür; muhtarın evinde Allah ne verdiyse yerler, Muzaffer Özdağ sorar:
“Muhtar, paşalar ihtilal yaptı, siz paşalardan ne istiyorsunuz?”
*  *  *
Misafirin Ankara’dan geldiğini bilen muhtar Ankara’ya haber yollar:
“Var git, paşalara söyle, bizi devletsiz koymasınlar, başka bir şey istemeyiz!”
Devlet, Türkün yaşamında çok önemlidir, “Devlet başa, kuzgun leşe” deyimini düşünsenize ya da “devlet, ebed müddet” deyişini... Lakin, bazen de bu devlet ya da devleti ele geçirenler, öyle şeyler yaparlar ki, devleti, insanın burnundan fitil fitil getirirler.
*  *  *
“Ne olacak bu memleketin hali?” diye soranlar, “Ne yapacağız?“ diye de ağız yoklarlar.
“Ne yapmalıyız, ne yapacağız?”
Muzaffer Özdağ şöyle diyor:
“Türk milletine düşen görev, PKK’nın eline dış güçler tarafından verilen, tahrik planındaki rolü oynamamaktır.”
Prof. Özdağ “Bu tepkisiz kalmak değildir” der:
“Aksine Türk halkı tepki vermelidir. Ancak bu tepki demokratik bir tepki olmalıdır. Bayrak asmak, milli birlik mitingleri, iktidarın protesto edilmesi...”(x)
*  *  *
Prof. Özdağ, Durmuş Hocaoğlu’nun bulunduğumuz süreci, altı kademede belirtir, PKK’nın elindeki yabancı senaryoda şöyle yazar:
“Birinci aşama, Kürtçenin eğitimde Türkçenin yanında eğitim dili olmasıdır. İkinci aşama, Kürtçenin mahkemelerde Türkçenin yanında kullanılmasıdır. Üçüncü aşamada Türkiye’nin Türk ve Kürt olmak üzere iki ayrı halktan oluştuğunun fiili tescili sağlanacaktır. Bu aşamada Kürtçü siyaset; Biz üniter devlete karşı değiliz, demeye devam edecektir.
Dördüncü aşamada Türkiye’nin fiili ikili yapısının hukuki olarak da yeniden düzenlenmesi için Anayasa değişikliğine gidilerek, tescil edilmesi sağlanacaktır. Beşinci aşamada dördüncü aşama ile bağlantılı olarak federal devlet yapısına geçilmek üzere üniter devletin mahalli idareler reformu adı altında dağıtılacaktır. Altıncı aşamada federasyon ve konfederasyon oluşturulması sürecinin önü açılacaktır. Yedinci aşamada ise bağımsız Kürdistan karşımıza çıkacaktır.”
Peki bu plan, senaryo yürür mü?
Sanırız, “Deniz Baykal’lar” çoğaldıkça çoğu hab-ı gaflet’ten uyanacaktır.