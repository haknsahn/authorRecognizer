PKK'nın da istediği aynen buydu...
Beş gün önce de yazdım... 

Ben Anayasa Mahkemesi’nin “Anayasa’ya göre aldığı kararı” tartışmam...

DTP kapatılmış, “İspanya’da terör örgütü ETA ile bağlantısı tespit edilen Batasuna’nın kapatıldığı gibi...” 

Bunu fazla tartışmanın anlamı yok...

Çünkü mesele bu değil...

Benim üzerinde durduğum mesele şudur:

“Bu kapanmayı kim istedi?.. Bu kapanmaya kim zemin hazırladı?..” 



***


Parti kapanır, parti açılır...

Türkiye’de 26 parti kapatılmış...

Hâlâ kapatıldığına göre, demek kapatılan 26’nın yerine 26 da yeni parti açılmış...

27’nci de yoldadır...

Ve fakat kim kapattırdı DTP’yi?..

Üç gün önce ne sormuştuk bu köşede?..

Tam bugünlerde Tokat Reşadiye’deki kalleş saldırıyı kim yaptı?.. 

Öyle bir saldırı yapacaksın ki, bütün Türkiye’de öfke, infial ve isyan yaratacak...

Bütün topluma 25 yıldır yaşadığı acıları bir daha hatırlatacak...

Hani sanki gizli bir el, “Parti kapatma davasından iki gün önce bütün Türkiye’yi ayağa kaldırıyor...” 

Dedik ki; “Kim bu gizli güçler?..” 

Cevap gecikmeden geldi:

“Biz yaptık... İmza PKK!..” 


***


DTP’nin ipini önce PKK çekti...

Elbette karanlık güçlerin de hatırı sayılır bir katkıları vardır bu oluşturulan zeminde...

Ne güzel ne anlamlı bir gün...

DTP’nin kapatılmasına en fazla sevinenler, en ağır milliyetçiler, en derin kuvvetler ve elbette başrolde ipi çeken PKK yönetim kadrosu...

Bu noktaya getiren tüm arkadaşlara derin sevgilerimi(!!!) iletiyorum...

Eminim ki bundan sonra, sadece silahları konuşturarak bu meselede daha emin yol alacaklardır!!!

Bu olaya en fazla sevinen PKK...

Ben ne yapabilirim bu da size bir şey anlatmıyorsa?..



***



PKK, DTP’NİN İPİNİ NİYE ÇEKTİ?..

Bir süredir PKK, DTP’nin kalması için değil gitmesi için çabalıyordu...

Çünkü terör örgütü PKK liderliği, Türkiye ile Amerika’nın anlaşıp, Irak’taki Barzani’ye yol verdiğini, kendilerini de “demokratik açılım yoluyla” tasfiye edeceklerini düşünüyordu...

PKK yönetimine göre, DTP’nin parlamentodaki varlığı, PKK’yı güçlendirmiyor, tersine PKK’nın tasfiyesini kolaylaştırıyordu... 

Mesele Kürt açılımı, kazanılacak haklar ve demokrasi değildi...

Mesele PKK liderliğinin bir türlü varlığını ve gücünü yeni dönemde nasıl sürdüreceği sorusuydu?..

PKK, Erdoğan’ın Obama’yla yapacağı görüşmede kendi ipinin çekileceğini ve Barzani’ye yol verileceğini düşündü...

Onun için DTP’nin kapatılmasına yol açacak her türlü operasyona ve provokasyona yol verdi...


***


Türkiye’de fazla okumadıkları ve bilmedikleri için bir durumu kavrayamayanlar vardır...

Saf ve nahif bir şekilde “DTP’nin kapatılmasının PKK’ya darbe vurduğu” vehmine kapılırlar...

Sanırlar ki, Türkiye’nin en radikal milliyetçi güçleri de DTP’nin kapatılmasını istediğine göre, onun kapatılması Türkiye için hayırlıdır...

Oysa düşünmezler ki, “Türkiye’nin sertlik yanlılarının kapatılmasını istediği DTP’nin PKK niye kapatılmasını ister?..” 

PKK muhtemelen bu kararın ne kadar antidemokratik olduğunu, açılımın aslında bir aldatmacadan ibaret olduğunun anlaşıldığını falan söyleyecektir...

Onlara aldanmayın...

Gayet mutludurlar durumdan...

İpi bizzat onlar çekti çünkü...



***



NOEL’DE YILBAŞINDA ROMA’YA GİDECEKLERE, YARIN ROMA’YI YAZDIM... 

Yarın çıkacak Pazar Vatan’daki Şehir Kulübü köşesi için bu hafta Roma’yı yazmayı planlamıştım...

Aşkını mı yazarsın, Aşk Çeşmesi’ni mi, Dolce Gabbana’sını mı, Prada’sını mı, İspanyol Merdivenleri’ni mi, Michelin yıldızlı Pergola restoranını mı, kırmızı şaraplarını mı, Piaza del Popolo’yu mu, Hotel Rusti’yi mi, Collezyum’u mu, Navona Meydanı’nı mı, Pantheon’u mu yoksa görkemli Vatikan’ı mı?.. 

Hangisini yazsan, öteki alınacak, üstelik bunlardan iki parça resim koysan sayfa kapanacak...

Nitekim önceki gece tam yazmaya başladım, önüme ilanlı sayfayı getirdiler, aklım başımdan gitti...

7 sütuna 40 santim ilan var sayfada...

Bana kalıyor yukarıdan 10 santim aşağı doğru da 2 sütun...


***


Yazdıklarımı sayfaya sokabilmek için resimlerden feragat etti arkadaşlar... 

Paragrafları birleştirdiler...

Sırf, size Roma için rehber niyetine yazdığım birkaç yerin notları kalsın diye...

Gece sabaha karşı 02.00’ye kadar Roma notlarını yazdım sizlere...

Sıkışık görür okumazsınız diye, bugünden Roma resimlerini koyuyorum sayfama...

Eğer yılbaşında veya Noel’de gidecekseniz ya da en güzel zamanı Balar’da gitmeyi tasarlıyorsanız, elinizde tutun o Roma sayfasını...

Bir aşk şehrinin ortasındaki Aşk Çeşmesi’ne parayı nasıl atarsanız “aşık olursunuz?..” 

Kaç kere atarsanız evlenir ya da boşanırsınız?..

Nasıl atmalısınız ve bir daha Roma’ya gidebilmek için Aşk Çeşmesi’nde ne yapmalısınız?..

Ya da inanılmaz güzellikteki Vatikan Meydanı’na, bir Türk’ün damgası nasıl vurdu?..

Vatikan’ı ziyaret eden milyonlarca turist o Türk’le ilgili her gün neler duyuyor?..


***


Roma burnumda tütüyor...

Piazza del Popolo rüyalarımı süslüyor...

Okursanız yarın Roma notlarını, Roma keyfini hissedeceksiniz...
