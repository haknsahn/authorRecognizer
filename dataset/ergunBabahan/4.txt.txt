Aşure tipi açılım

Seçimle işbaşına gelmiş belediye başkanları, siyaset yapmaya çalışan partililer...

Ellerinde plastik kelepçeyle üniversitede eylem yapan gençler gibi tek sıraya dizilmişler.

Bu da ‘’cezaevi açılımı’’ olsa gerek.

Partiyi kapat, başkanını yasakla, belediye başkanlarını tutukla ve demokratik çözüm önerilerini tartış.

Türkiye’de kafaların ne kadar karışık olduğunun bir göstergesi daha.

Şu haliyle açılım, sekssiz evlilik gibi.

Her şey serbest ama siyaset yasak.

Askerlerin siyasetçiyi izlediği, yeraltına silah gömdüğü, bunların üzerine giden gazetecilerin hapis cezasına çarptırıldığı bir ülkede olup bitene şaşırmak bile gerekmiyor.

İnsan böyle bir tablo karşısında ancak küfür savurabilir herhalde.

Görülmesi gereken bir gerçek var.

Halka rağmen açılım yapılmaz.

Şu anda Güneydoğu’da yapılan tam da bu aslında.

Halkın seçtiği siyasetçilerin devre dışı bırakılmasıyla devlet bölgede kimi muhatap alacak bilemiyorum.

Kanarya sevenler derneği olabilir mesela.

Adı varolup kendi bir türlü gündeme gelemeyen açılım şu anda çıkmaz sokakta.

Bir yandan Güneydoğu’da belediye başkanlarını, siyasetçileri tutukla, diğer yandan Kandil’i, Mahmur’u boşaltmaktan söz et.

Böyle bir tablo karşısında Mahmur’dan bir tek kişi Türkiye’ye döner sanmak safdilliktir.

Kuzey Irak yönetimi ve Amerika’ya bu konuda aşırı güvenmek yanlıştır.

Evet, Kürt meselesi uluslararası bir sorundur ama öncelikli olarak Türkiye’nin bir sorunudur.

Türkiye bu konuda ne yapmak istediğine net bir karar vermek durumunda.

Biraz ondan, biraz bundan katarak aşure yaparsınız, açılım değil.

Görmeniz gereken bir gerçek var, PKK bölgenin bir gerçeği.

Devletin yıllardır sürdürdüğü yanlış siyasetin somut bir sonucu.

Siz PKK’nın etkisini sadece tutuklamalarla ortadan kaldıramazsınız.

PKK’ya güç ve itibar kazandıran koşulları ortadan kaldırmak önceliğiniz olmalı.

Şu ana kadar bölge halkına sözler verildi.

Ama uygulama yine örgütün elini güçlendirmeye yarar biçimde.

Bu bir kısır döngü.

Önce PKK’yı doğuran koşulları birer birer ortadan kaldırın, sonra bölge siyasetçisinden taleplerde bulunun.

PKK demokratik bir kuruluş değil, önderlik nefes aldırmıyor doğru.

Peki mevcut Siyasi Partiler ve Seçim Yasası ile Türkiye’de siyaset ne kadar demokratik, ne kadar eleştiriye açık.

Önce Türkiye’nin Batısı’ndaki siyaseti tam demokratik hale getirin, sonra Kürtler’in yanlış politikalarını eleştirin.

Kelepçe ile politika açılıma darbe olmuştur.

Sonu inşallah hayırlı olur ama iyimser olmak giderek güçleşiyor.

Belki 2010 sağduyu, barış ve şiddetsiz bir demokrasinin hakim olduğu bir yıl olur.

İşimiz duaya kalmış gibi... 