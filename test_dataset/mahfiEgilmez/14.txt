Kriz kapıda mı?

Türkiye'nin son üç yıldır uyguladığı ekonomik modelin özeti şudur: Kuru ve dolayısıyla ithalatı ucuz tutmak, ithalatın ucuzluğu sayesinde yüksek büyüme oranı yakalamak, düşük kur ve ucuz ithalat sayesinde enflasyonu indirmek, reel faizin yüksek kalmasına göz yumarak yabancı kaynak girişini sağlamak ve bu yabancı kaynak girişi sayesinde düşük kurun sürekli artırdığı cari açığı finanse etmek.
AB ile ilişkilerin iyileşmesi Türkiye'ye çok fazla yabancı kaynak girişi sağladı. Ne var ki bu fon girişi Türkiye açısından dış politikanın, ekonomi politikası üzerindeki etkisinin en üst düzeye çıkmasına yol açtı. 14 Aralık'taki AB zirvesinde Güney Kıbrıs'a limanların açılıp açılmamasına bağlı olarak Türkiye'nin AB ile ilişkileri konusunda yeni bir durum çıkacak ortaya. Müzakerelerin askıya alınması seçeneklerin en ağırı. Eğer bu durum söz konusu olursa cari açığın yüksekliği bizi çok sıkıntılı konumlara sokabilir. Ne var ki bugünlerde yapılan açıklamalar sert içerikler taşısa bile genel beklenti müzakerelerin askıya alınmasının değil daha hafif yaptırımlar uygulanmasının söz konusu olacağı yönünde.
AB ile yeni durum neye mal olur? Bu bir ekonomik krizi tetikler mi? Bu soruyu yanıtlamadan önce AB ile ilişkiler bugüne kadar bize ne sağladı ona bakmamız gerek. Ki ilişkilerin bozulması halinde karşımızda nasıl bir sorun oluşacağını bilelim. AB ile ilişkimiz yaklaşık 45 yıla dayanıyor. Bu 45 yıllık sürenin ilk 42 yılında AB'nin bize gözle görülür bir yararı olmadı. Mutlaka ufak tefek yararları olmuştur ama verdiği zararlar daha fazladır. Buna karşılık son 3 yılda AB'nin katkısı hızla arttı. Bunu daha önce de yazdım, bir kez daha yazayım. 1980 ile 2003 arasındaki 276 aylık sürede Türkiye'ye gelen doğrudan yabancı sermaye yatırımı toplamı 19 milyar dolar olduğu halde 2004 yılbaşından 2006 Ağustos sonuna kadar geçen 32 aylık sürede gelen miktar 25 milyar dolar. Yani AB ile ilişkilerin tam üyelik sürecine yönlenmeye başlaması öncesinde ayda 69 milyon dolarlık yabancı sermaye girişi söz konusu iken bu miktar AB ile tam üyelik süreci sonrasında 781 milyon dolara yükselmiş. AB'nin başka hiçbir konuda katkısı olmamışsa bile buradaki dolaylı katkısı çok yüksek oldu. Bu katkı tam üyelik müzakerelerinin başladığı dönemde en üst noktasına çıktı. Türkiye'ye gelen doğrudan yabancı sermaye yatırımları 2004 yılında 2.9 milyar dolarken müzakerelerin başladığı ilk yıl olan 2005 yılında 9.8 milyar dolara ve ikinci yıl olan 2006 yılının ilk sekiz ayında 12.4 milyar dolara yükseldi. Bu miktarın yıl sonuna kadar 18 milyar doları aşması bekleniyor. Eğer bu gerçekleşirse yalnızca bu yıl gelen yabancı sermaye tutarı 1980 ile 2003 arasındaki sürede gelen tutara eşit olacak. Gelen yabancı sermayenin büyük çoğunluğunun AB ülkelerinden geldiğine dikkat edilirse bunun tesadüf olmadığı net biçimde görülmüş olur. Demek ki AB ülkelerinin şirketleri bir süre sonra aralarına katılacak olan Türkiye'de yatırım yapıyorlar.
Geçmişinde daha küçük çaplı cari açıkları borçlanmayla finanse eden Türkiye, son yıllarda açığı daha çok yabancı sermaye yatırımlarıyla finanse etti. Bu, öncekine göre daha uygun bir finansman. Ne var ki bu finansman türü borçlanmadan farklı olarak cari açık vermeyi teşvik ediyor. Türkiye'de cari açık, "finanse edildiği sürece sorun olmaz" felsefesiyle büyüdü. Bugün karşımızdaki sıkıntı Kıbrıs'la ilgili. Ama bu sıkıntı, bizim şu anda ciddi bir taviz vermeden yönetebileceğimiz bir durumda görünüyor. Yani bugünkü görünüm AB zirvesinden çıkacak kararın ekonomide bir kriz yaratmayacağı yönünde. Buna karşılık gelecekte bu ince dengeyi sürdürmek bu kadar kolay olmayacak. Cari açığın büyümesi bağımsız dış politika izlemeyi her geçen gün biraz daha zorlaştırıyor.