IMF Türkiye için ne diyor?

Türkiye'de incelemeler yapan IMF uzmanları 'concluding statement' adını taşıyan mektuplarını bırakıp gittiler. IMF, anasözleşmesinin 4. maddesi gereğince, üye ülkelerde yıllık konsültasyonlar yapar. Bu konsültasyonlarda ülke ekonomisinin durumu ekonomi yönetimiyle birlikte ele alınıp değerlendirilir, dengeler gözden geçirilir, eksikler ve yapılması gerekenler saptanır. Bu konsültasyonların sonunda görüşmeleri yapan IMF uzmanları üç belge hazırlarlar. İlki ilk değerlendirmelerini yansıtan 'concluding statement' adlı mektuptur. Bu mektup bir kaç sayfalık bir özet değerlendirmedir. Bunu ülkeden ayrılmadan önce yetkililere verirler. İkinci belge ABD'ye dönüşlerinde hazırladıkları çok daha ayrıntılı 'Article 4 Consultation Report'dur. Üçüncü belge bu raporun ekini oluşturan ve 'Recent Economic Development' adını taşıyan istatistiklerden oluşan bir ektir. Eskiden bu belgeleri basına sızdıranlar hakkında soruşturmalar açılırdı. Şimdi bunlar internet sitelerine konuluyor ama kimse yazmıyor. 'Concluding statement'da neler yazdığını merak edenler, isterlerse IMF sitesinden İngilizcesini, isterlerse Hazine sitesinden Türkçesini okuyabilirler.
IMF uzmanları 'concluding statment'da Türkiye'nin 2001'den bu yana çarpıcı bir makroekonomik performans sergilediğini belirtiyorlar. Bu çerçevede mali disiplin ve sıkı para politikasının, düşen enflasyon, düşen kamu borcu ve özel kesim öncülüğünde gerçekleşen büyümeye yol açtığını vurguluyor ve bu gelişmede siyasal istikrarın, yapısal reformların ve lehe gelişen dış koşulların katkısının önemine değiniyorlar. IMF uzmanlarına göre bankaların denetim çerçevesindeki düzeltmeler, vergi reformu ve özelleştirmeler bankacılık sistemini geliştirdi, doğrudan yabancı sermaye girişini ve verimliliği artırdı.
Bu iyileşmelere karşılık IMF uzmanlarına göre, 2007'den itibaren koşulların kötüleşeceği bir ortama girilmiş bulunuluyor. Geçtiğimiz dönemde yüzde 7.5 ortalamayla büyüyen ekonominin önümüzdeki dönemde yüzde 5 ortalamayla büyümesi bekleniyor. Bu düşüş IMF uzmanlarına göre iki nedenden kaynaklanıyor: (1) Geçen yıl yaşanan dış dalgalanmanın etkisi, (2) Artan cari açık. Piyasalarda güveni sarsarak risk primini artırmış olan bu iki etken, enflasyonda ortaya çıkan artış eğilimiyle birleşince, faizin artırılmasına o da kredi artış hızının düşmesine ve iç talebin yavaşlamasına yol açmış bulunuyor.
Bu saptamaların ardından IMF uzmanları, mektupta, önümüzdeki dönemde uygulanması gereken ekonomi politikasının 2007'de ortaya çıkan gelişmeler üzerine kurulması gerektiğini öne sürüyor ve şu önerileri ortaya koyuyorlar: (1) Maliye ve para politikalarında disiplinin sürdürülmesi, bu yolla enflasyonun denetim altında tutulması, bu politikaların halen yüksek düzeyde bulunan ve kırılganlık yaratan kamu borcunun düşürülmesi için kullanılması. (2) Verimliliği destekleyecek ve istihdamı artıracak biçimde arz yönlü yapısal reformların sürdürülmesi. IMF uzmanlarına göre bu politikaların uygulanması hem büyüme potansiyelini ileride yeniden yüzde 5'in üzerine çıkaracak, hem de cari açığın doğrudan yabancı sermaye yatırımlarıyla finanse edilmesini sağlayarak ekonominin dış şoklara karşı kırılganlığını azaltacak.
Mektubun sonraki bölümlerinde bu politikaların nasıl uygulanacağı kapalı bir dille açıklanıyor. Ben anladıklarımı açık olarak ifade etmeye çalışayım: (1) Yüksek faiz uygulaması devam edecek. Enflasyon kısa sürede inmeyeceği için Merkez Bankası'nın faiz indirmesini boşuna beklemeyin.
(2) YTL, kriz olmadığı sürece değerli kalacak. YTL'nin değer kaybını beklemeyin. (3) Faiz dışı fazlada yüzde 6.5'lik hedef devam ediyor. Bütçede bir gevşeme ummayın. (4) Seçimden hemen sonra sosyal güvenlik reformu çıkacak. Şimdilik askıya alındığı için vazgeçildiğini sanmayın. (5) İstihdamda işveren lehine düzeltmeler yapılacak. Emek lehine fazla bir gelişme olacağını düşünmeyin.