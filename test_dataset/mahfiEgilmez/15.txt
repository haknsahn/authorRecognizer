IMF'den uyarılar

Bütçe görüşmeleri sırasında burada olan IMF heyeti gelenekselleşmiş olan basın toplantısını yapmadan Türkiye'den ayrılınca bu işin burada bitmediğini dile getirmiş ve 2007 bütçe teklifinin önceki yıllar bütçeleri gibi tutarlı olmadığını da söylemiştik. Tutarsızlık alınan faiz dışı fazla hedefinden kaynaklanmıyor. Tam tesrine ilk bakışta o hedefin biraz üzerinde bir faiz dışı fazlanın öngörüldüğü görülüyor. Buna karşılık faiz dışı harcamalarda yüzde 18 artış, bütçe açığında ise yüzde 45 artış söz konusu. Oysa Türkiye'nin artık mutlak anlamda bütçe açığı vermediği bir döneme giriyor olması gerekirdi. Bir başka ifadeyle Türkiye'nin artık 'Efendim biz eskiden GSYİH'nın yüzde 10'u oranında bütçe açığı veriyorduk, 2007'de yüzde 2.5 açık versek ne olur' deme lüksü yok. Niçin yok? Çünkü cari açığımız GSYİH'nin yüzde 8'ine gidiyor. Özel kesim tasarruf yatırım dengesi açığının ve cari açığın her geçen gün büyüdüğü bir ortamda bizi nispeten sigorta altında tutacak olan tek denge bütçe dengesi idi. Yani Türkiye'nin üç alt dengeden oluşan makroekonomik dengesini ikiz açıkla sürdürebilmesiydi. Bütçe de şimdi açık vermeye yönelince üçüz açık sorunuyla karşı karşıya geliyoruz demektir. Yani elimizde hiçbir sigorta kalmıyor. Dış âlemdeki en küçük bir dalgalanma bizde deprem etkisi yaratacak. Tutarsızlık da buradan kaynaklanıyor.
IMF bunun farkına. Onun için bütçe TBMM'ye verildikten sonra sessiz sedasız Türkiye'den ayrıldılar ve açıklamaları ABD'den yaptılar. IMF birinci başkan yardımcısı John Lipsky'nin Türkiye'de yaptığı açıklamalar bütçe üzerinde yapılacak görüşmelerin henüz tamamlanmadığını ortaya koyuyor. Tamamlanmamak bir yana mevcut haliyle bütçenin tatmin edici bulunmadığını gösteriyor. Aslında bu ilginç bir gelişme. Çünkü bütçe TBMM'ye verildikten sonra artık IMF'nin dediklerine pek bakılmaması gerek. IMF'nin muhatabı hükümettir. Hükümet, IMF'ye birtakım sözler vermişse IMF onun yerine getirilmesini bekler. Örneğin hükümet niyet mektubunda IMF'ye bir konuda yasa çıkarma taahhüdünde bulunmuşsa o yasanın TBMM'ye sunulması ve hükümet olarak elden gelen çabanın gösterilmesi yeterlidir. Ondan sonrası bağımsız bir ülkenin yasama organının bileceği iştir. Bu yaklaşım son zamanlarda bozulmaya başladı. Ve IMF artık yasa çıkarılacak diye taahhütte bulunulduysa o yasanın çıkarılmasını bekler oldu. Yani artık 'TBMM'ye sunduk gerisini biz bilmeyiz' açıklamasını kabul etmez oldu. 2007 bütçesi de böyle olacak. IMF bu bütçedeki tutarsızlıkların ya bütçenin TBMM'de yasalaşması sırasında düzeltilmesini ve giderilmesini istiyor ya da bütçe o haliyle kalacaksa açığın düşürülmesi için peşin önlemler alınmasını bekliyor. Bu peşin önlemler aynı zamanda cari açığın da düşürülmesini sağlayacak olan talep kısıcı vergi ve KİT fiyatlarını artırma önlemleri. IMF Birinci Başkan Yardımcısı Lipsky 'Cari açığa önlem alınması gerekir' derken bunları kastediyor. O da biliyor ki günümüz dünyasında cari açığa alınacak önlemlerle bütçe açığına alınacak önlemler birbirine çok benziyor.
O nedenle 'Bütçe açığına önlem alın, yani vergileri artırın' demek yerine 'Cari açığa önlem alın' diyerek kötü adam rolünü başkalarına oynatmak istiyor. Çünkü bugün kime sorsanız cari açığa önlem alınması gerektiğini savunur, ama bu önlemlerin cebindeki parayı azaltmaya yönelik vergiler olduğunu duyduğunda isyan eder.
Türkiye ekonomisi artık yeni atılım üretecek yaratıcılığı kaybetmek üzere. Krizde dibe vurmuş bir ekonominin toparlanması nispeten kolaydır. Önemli olan bunun sürdürülebilir kılınmasıdır. Türkiye, giderek büyüyen cari açık, özel kesimin artan tasarruf yatırım açığı ve bunlara eşlik etmek için sabırsızlanan bir bütçe dengesiyle iki seçim birden yaşayacağı bir döneme giriyor. IMF'nin telaşı bundandır. Program devam etmiyor olsa 'Bize ne' deyip işin içinden sıyrılabilirlerdi. Ama 40 milyar dolara yakın para yatırdığı bir programın çökmesi IMF'yi de sıkıntıya sokar.
O nedenle uyarılarını şimdiden yapıyor.