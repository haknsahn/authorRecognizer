Yüksek faiz, düşük kur

Türkiye ekonomisiyle ilgili tartışmaların temelinde faizin yüksek tutulmasının kuru düşük kalmaya yönelttiği, bu durumun ithalatı özendirerek cari açığı artırdığı ve dolayısıyla Merkez Bankası'nın uyguladığı para politikasının yanlış olduğu görüşü yatıyor.
Küresel sistemin özünde sermaye hareketlerinin serbest bırakılması var. Yani sermaye mümkün olan en düşük riskle en iyi getiri sağlayabileceği ülkelere gidebilmeli. Bu durumda dünyada faiz oranlarının birbirine çok yakın olması gerekiyor. Çünkü sermaye en fazla faiz getirisini ya da en yüksek kâr getirisini elde edeceği ülkelere akarak oralarda bir sermaye fazlası oluşturacak, bunun sonucunda faiz ve kâr azalacak ve dünya düzeyine yaklaşacak. O zaman da sermayenin bulunduğu ülkeden kalkıp oralara gitmesine gerek kalmayacak. Gerçek yaşam bu teorik açıklamaya birebir uymuyor, bazı başka faktörler devreye giriyor ve sermaye akışkanlığını ya önlüyor ya da tersine artırıyor. Her şeyden önce kayıt dışı ekonomi diye bir gerçek var. Bu bizim yaptığımız ölçümleri ister istemez eksik bırakıyor ve sonuçta saptamalarımız gerçeği tam olarak yansıtamıyor.
Sermaye hareketleri serbest olduğunda para politikasının denetlenebilecek iki aracı kalıyor: Faiz ve kur politikası. Bunların ikisini birden denetlemek geçici haller dışında kolay değil.
İkisini birden serbest bırakmak ise para politikasını piyasaya terk etmek demek.
Kayıt dışılığın bilinen ekonominin dörtte birine ulaştığı bir ülkede bilinmeyen çok şey olacağı için bu politikaların ikisini birden piyasaya terk etmek mümkün görünmüyor. Bu durumda bunlardan birisi denetlenecek demektir. Genellikle, kriz ve dalgalanma halleri hariç bunlardan birisi yüksekse öteki düşük kalıyor. Örneğin Türkiye'de kur son yıllarda neredeyse değişmeden kaldığı halde yıl sonu hedefini esas alacak olursak bugünkü reel faiz yüzde 16 gibi inanılması güç bir orana ulaşıyor. Türkiye, AB ile tam üyelik müzakeresi içinde olduğu için riskleri düşüyor. Bu kadar yüksek faiz, düşük riskle birleşince Türkiye bütün zamanların en büyük yabancı kaynak girişini yaşıyor. Bu kadar döviz girişiyle kur ister istemez düşük kalıyor ve sonuçta ucuzladığı için artan ithalat cari açığı da yükseltiyor.
İşte tartışma da bu noktada ortaya çıkıyor ve faizin düşürülmesi halinde yabancı kaynak girişinin azalarak kurun yükselmesine yol açacağı, bunun ithalatı bir miktar frenleyip ihracatı teşvik edeceği için cari açığı düşüreceği ileri sürülerek eleştiri okları Merkez Bankası'na yöneltiliyor. Bu iddialar doğru. Yani faiz düşürülürse kur yükselir ve cari açık azalır. Doğru ama bunlar olursa enflasyon da sapabilir. Çünkü düşük faiz yalnızca yabancıların değil yerli tasarruf sahibinin de davranışını etkiliyor. Kurun yükseldiğini gören yerli tasarruf sahipleri tasarruflarını yabancı
paraya çevirebilir. Yani yeniden para ikamesi başlayabilir. Ondan öte tasarruf etmeyi bırakıp harcamalarını artırabilirler. Bunun sonucunda da enflasyon yükselebilir.
Merkez Bankası'na yasayla verilen tek hedef enflasyonla mücadele hedefi. Üstelik bu hedef 2006'dan başlayarak enflasyon hedeflemesi gibi itibara etki yapacak bir açıklamaya da dayandırılıyor. Bu durumda Merkez Bankası'nın bu hedefi gerçekleştirmek için gerekirse faizi artırmak ya da yüksek tutmak dahil olmak üzere, elindeki bütün araçları kullanması gerekiyor.
Bu çerçeveden bakılınca yüksek faiz, düşük kur tartışmasında Merkez Bankası'nın uyguladığı para politikasının doğru olduğundan başka bir sonuca varmak mümkün görülmüyor. Burada yanıtlanması gereken asıl soru şu: Bu kadar büyük bir cari açıkla karşı karşıyayken enflasyon hedeflemesine geçilmesi doğru bir yaklaşım olmuş mudur? Bu soruya verilecek yanıt evet ise Merkez Bankası'nın uyguladığı para politikası doğrudur. Yanıt hayır ise o zaman baştaki tartışmaya dönebiliriz.