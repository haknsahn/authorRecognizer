AÇILIMI kapatmak istiyorlar...
Ama bu sefer de kapanmıyor...
İyi mi?..
İşte tam burada açılımı kapatma görevini medyaya verdiler, bilmiyorum
farkında mısınız:
Dün hem Başbakan, hem İçişleri Bakanı, açılım sonucu yaşanan çatışma, gösteri, sokak terörü olaylarının medyada öyle zırt pırt gösterilmemesini istediler...

Hayhay...
İçinde ne olduğunu bilmeden açılımı beğendiğimize göre, bilmeden beğendiğimiz şeyin içinden çıkanı da görmeyebiliriz.
Bizim meslekte buna “haberi görmemek” denir.
İyi yaparız bunu...
Diyelim ki muhabir ya da kameraman, yanan sokağın, patlayan bombaların, yerde sürünen yaralıların, kaçışan insanların görüntülerini getirdiğinde, yönetmen “Bu da bir şey mi?” anlamında dudaklarını huni biçimine getirip uzatır... Elini cebine sokup zıplayarak kestanelerini karıştırırken, tek gözünü kapatır, kalan gözüyle de muhabire bakarak
“Hani?..” der:
“Haniler de nerdeymiş haniler...”
Muhabirin olsun, kameramanın olsun, haberin görülmesini sağlamak için tek seçenekleri vardır; sokağa dönüp kendilerini kafalarından vurdurmak...

Bu “Görmeme” işi yeni bir şey değildir...
Yedi senedir iktidarla ilgili “görülmeyip” de çöpe atılmış binlerce haber vardır.
Ki bu yüzden zaten siz yedi senedir iyi bir yere gittiğimizi sandınız...
Türkiye’nin nereye gittiği, bu ulusun başına nelerin geldiği... Tarikat işgali, dinci yapılaşma... Batı uygarlığından giderek uzaklaşılma...
Bu örtülü faşizm...
Tümünü “gören” olmadı...
Ve şimdi açılım denilen son rezaleti kapatamayınca, tekrar medyanın gözünü kapatmasını ve olanları görmemesini istiyorlar...
Hayhay...
Zaten kör gözüm kör...

