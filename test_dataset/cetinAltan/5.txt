Kapışanlar o yana, apışanlar bu yana

Elinde sürekli bir çiçek buketiyle dolaşan Tarçın Bey, Borazan Tevfik’e sormuş:   - Zatıâliniz beyefendi, demiş; yellenerek kıçıyla borazan çalan tek müzisyensiniz bu dünyada; o nedenle de her şeyi en iyi siz bilirsiniz olup bitenler hakkında. Sizce meteliğe kurşun atanlar da, terörist sayılır mı, sayılmaz mı?

Borazan Tevfik:
- Buraya bak Tarçın Bey, demiş; sen Karagöz perdelerinde “züppe bir burjuvayı” temsil ederek dolaşırken, çok şey değişti Türkiye’de.

Tarçın Bey:
- Affedersiniz efendim, demiş; haberim yoktu neler değişti mesela?
- “5 para” da değişti, “10 para” da, “30 para” da, “40 para” da...
- Peki öyleyse, vaktiyle meteliğe kurşun atanlar şimdi ne yapıyorlar?
- 1 kurşunun metelikten çok daha pahalı olduğunun bilincine vardıkları için, “kurusıkı” atıyorlar.
- Kaça atıyorlar “kurusıkı”yı?
- Bazıları 500 TL’ye attığını söylüyor ama; kürsülere çıkıp, ellerine mikrofonu alarak, çok daha pahalıya atanlar da var “kurusıkı”yı...

Tarçın Bey’ in merakı iyice kabarmış değişen Türkiye karşısında:
- Lütfen merakımı af buyurunuz Borazan Tevfik Beyefendi, demiş; kürsülere çıkarak, ellerine mikrofon alanlar, kaça atıyor “kurusıkı”yı?

Borazan Tevfik, yellenerek bir “yat borusu” çaldıktan sonra:
- Bunu, demiş; kendilerinden başka kimse bilmiyor, kimse de senin gibi merak edip öğrenmeye kalkmıyor.

Bu arada Tarçın Bey’le, Borazan Tevfik’in konuşmalarına tanık olan, İzmir’in eski nüktedanlarından Cin Ali Bey de:
- Sözünüzü balla kestim, demiş; kürsülere çıkıp ellerine mikrofonu alanlar, nasıl patlatıyorlar “kurusıkı”yı?

Borazan Tevfik bu kez, yellenerek “kalk borusu” çaldıktan sonra şöyle demiş:
- Kimi “pireyi deve” yaparak, kimi de “deveyi pire” yaparak...

Eczanelerini bir günlüğüne kapatarak, protesto eylemi yapan eczacılar da; sokak gösterilerine kalkıştıkları için, polis panzerleri tarafından -dünya tarihinde ilk kez- üstlerine su sıkılan itfaiyeciler de, geçen haftaların gündemindeydi.

İşte bir tane de, eczacı ve itfaiyeci fıkrası:
Ekonomik kriz nedeniyle ülkede bir piyasa araştırmasına çıkmış olan bir kocanın; genç kızlığında flörtleriyle ünlü karısı, eşinin yokluğunda eski erkek arkadaşlarından birini almış yatağına.

Ve iş gezisine çıkmış olan koca, karısının hiç de tahmin etmediği kadar erken dönmüş eve bir gece.

Kadın, ancak sokabilmiş erkek arkadaşını, yatak odasındaki gardıroba.
Kendi de hemen, darmadağınık yatağın içine uzanmış.
Kocası yatak odasına girdiğinde:
- Ah canım, demiş; sakın yakma lambayı, başım o kadar çok ağrıyor ki, başımı yorganların altına sokuyorum; tahammülüm yok ışığa da, aydınlığa da...

Koca:
- Ah ah canımın içi, demiş; şimdi geçiririm ben senin baş ağrını.
Ve karanlıkta soyunup dökünüp tam yatağın içine gireceği sırada...

Eski erkek arkadaşını, evden nasıl çıkaracağını düşünen kadın; başlanmış sızlanmaya:
- Ah başım... Çatlıyor başım... Yok, hayır, dayanamayacağım; korkunç ağrıyor başım. Kocacığım ne olur, hiç değilse gidip bana, açık bir eczaneden aspirin alır mısın?

Karanlıkta soyunup dökünmüş olan kocası;
- Gayet tabii karıcığım, gayet tabii, demiş.
Ve başlamış elektriği yakmadan karanlıkta, el yordamıyla yeniden giyinmeye.

Aşağıya inip apartmandan çıkan koca, bir de bakmış ki karşıdaki tanıdık eczane, o gece nöbetçi.
Hemen koşmuş eczaneye:
- Aspirin istiyorum, demiş.

Eczacı:
- Tamam, bir dakika, dedikten sonra; dönüp arkasındaki camlı raflardan aspirini almadan önce, şöyle bir süzmüş tanıdığı kocayı:
- Ne oldu size, demiş; üstünüzdeki bu itfaiyeci üniforması da ne? Yoksa işadamlığını bırakıp, itfaiyeciliğe mi başladınız?

Av. Taner Aktop’tan da birkaç esprili soru ve sürprizli yanıtları:
- İstanbul otogarını suların basması kimlere vız geldi?
Yanıt:
- Sade sorumlulara değil, ördeklere de...

- Cuntacılarla balıkların ortak yanı nedir?
Yanıt:
- Her ikisi de sevmez oltaya takılmayı.

- Ankara’daki bazı siyasetçilerin kulakları, en çok ne işe yarıyor?
Yanıt:
- Gözlük takmaya...

Suat Salih’ten bir şiirle bitirelim yazıyı:
   
Yetmedi

 Minareler alçak geldi,
 Kuleler alçak.
 Çıktım dağlara,
 Değmedi elim göklere.
 Çaresiz
 Tırmanmak istiyorum
 Üstüne
 Kendi başımın...