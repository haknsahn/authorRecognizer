‘Ağızda pilav pişse, benden Tuna kadar yağ’ Bir Rumeli deyimi

Bir yılın daha bitmekte olduğu ve günlerin de iyice kısaldığı soğukça bir öğleüstü; kazak, ceket, bol cepli kalınca bir trençkot ve kışlık bir kasketle Fenerbahçe Parkı’nda, Solmaz’ la yan yana bir tur atmak...

Yaşlılığa karşı, günlük yürüyüşlerle direnmeye çalışan birkaç 70’lik dostla; koşarak tur atan birkaç kişiden başka kimsecikler yok ortalıkta...

Sadece yerde zıpzıp zıplayan ve arada sırada azıcık da uçan kargalarla, oraya buraya sinmiş kediler ve herhalde üşüdüğü için, denize bakan kıyıda yusyuvarlak olup, uzunca otların içine gömülmüş bir köpekçik...

Hava iyice kapalı, Marmara ufukları sisli ve puslu; ne Adalar görünüyor, ne de ne bir tekne, ne bir vapur...

Sadece bir tarhın ortasında yusyuvarlak göbeklenmiş ateş çiçekleri hâlâ kırmızı...

650 yıllık, yaprakları dökülmüş sakız ağaçlarının ise, yüzlerce yılın içinden geçerek göklere doğru karmakarışık yükselen anaç dalları, tanrısal bir anıt ihtişamında...

Olduğu gibi görünmekten sanki utanıyormuşçasına, “ülkemizi kötü göstermeyelim” gerekçesiyle, atıp tutma şampiyonluğunda kendi kendisiyle yarışmaktan bir türlü usanmayan bir diyarda; 650 yıllık bir sakız ağacı olarak kalabilmek kolay mı?

Şimdiye dek sade ormanlar, çaylar, dereler, göller değil; çocuklar, genç kızlar, kadınlar, delikanlılar ve şairlerle, İstanbul’un tarihsel birikimleri de dahil; ne güzellikler yok edilmedi ki Küçük Asya’da...

87 yaşındaki June Haimof olmasa, “karetta”ların gelip yumurtladığı, 7km uzunluğuyla, dünyadaki en uzun birkaç plajdan biri olan “İztuzu plajı” da bugün, yan yana sıralanmış otellerle bir beton barbarizmine dönüşecekti...

Köyceğiz’in az ötesindeki ormanlarla kaplı tepelik bir bölgeden, kendine özgü kademe kademe şelaleler yaratarak akan “Yuvarlakçay”...

“Yuvarlakçay”ın her iki tarafındaki anıtsal çınarlar, kavaklar, günlük ağaçları, okaliptüsler, söğütler, sarmaşıklar, akasyalar...

Şimdi kurulmasına karar verilmiş bir hidroelektrik santralını güçlendirecek barajlarla, o “Yuvarlakçay” kurutulmak üzere...
Binlerce ağacın kesimine başlanmış bile...

87 yaşındaki June Haimof, zor bela tırmandığı ormanlar içindeki tepelerde, anıtsal ağaçlara doğru uzatılan elektrikli testerelere karşı kollarını açarak, barbarizm tefrikasına benzeyen bir “Doğa’daki canlı sanat” düşmanlığını engellemekten alamamış kendini.

June, bir “e-mail” göndermiş:
- Artık çok yaşlandım, enerjim yetmiyor Doğa’daki muhteşem canlılığın güzelliğini korumaya, diyor...

Biliyorum, Marmara’da alarm sirenleri de çalmaya başlayan bir depremden, İstanbul’u kurtarmak nasıl mümkün olamayacaksa; ne “Yuvarlakçay”ı, ne binlerce ağacı kurtarmak mümkün...

“Sallandır 2 kişiyi, bak her şey nasıl düzelir” anlayışıyla, neler ve nelerin üstüne bir iskelet kafası dikilmedi ki?

Efendim, ülkemizi kötü göstermeyelim, pırıl pırıl gençler yetişiyor şimdi, tüm dünya kabul ediyor büyük bir devlet olduğumuzu, gün günden daha çok kalkınıyoruz, cep telefonu sayısı 57 milyona çıktı.

Elektrifikasyonu genişletmek, turizmi geliştirmek için, bazı fedakârlıklar yapmak zorundayız...
Maalesef Polonezköy’ün içinden de bir otoban geçecek...

Sabahattin Ali’yi işkenceyle öldürmek, gencecik coşkulu insanları “asmayalım da, besleyelim mi” diye sehpalara göndermek ve Meclis kürsülerinden idam urganı sallayarak nutuk söylemek...

Sonra da her yağmur ve kar yağışında kapanan yüzlerce köy yolu, Tuzla tersaneleriyle maden ocaklarında ölen binlerce işçi ve kırmızı bayraklı tabutlarla; savunma harcamalarında giden, kimsenin sorgulayamadığı, yüz milyarlarca dolar...

“Yuvarlakçay” da cılızlaşıp silinecekmiş...
Karacaahmet’te kaybolan Nedim’in mezarına kim sahip çıktı ki, “Yuvarlakçay”ın yok edilmesine kimse kulak assın...

Sadece 87 yaşındaki June Haimof...

Neyse ki Fenerbahçe Parkı’ndaki sakız ağaçları kurtarmış paçayı; ne Bizans surları, ne de Osmanlı çeşmeleri pek beceremedi bunu.

Kurşun sıkmak, biber gazı sıkmak, palavra sıkmak, yumruğunu sıkmak dururken; bazılarına da sadece kıçını sıkmak, dişlerini sıkmak, bel kemerini sıkmak kalıyor.

Enseyi karartmayın...
“Yuvarlakçay”ın o güzelim şelaleli akışını durdurarak; kurulacak hidroelektrik santralinden kar etmeyi düşünenlere de, gün gelir paralar akmaz olur ve “Yuvarlakçay” alır öcünü...

Bitmekte olan yılın, sondan bir önceki cumartesisinde, bizim yazı yine kör bir kuyudan tulumba çekmeye döndü...

Bendenizin de elinden bu kadarı gelebiliyor; nasıl ki 80 yıllık “kalkınma” da, aynı zamanda olduğun yerde “tepinme” anlamına geliyor.