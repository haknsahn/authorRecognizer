Altında şemsiyesiz yürünen ahmakıslatandan sonra, sağanak da hızlanınca...

Bal Mahmut sağ olsaydı da; vaktiyle kendisine, birlikte biraz eğlenmek için sorduğum gibi, yine sorabilseydim:
- Ne olacak bu memleketin hali, diye...

Sanırım bir yığın eski tekerleme sıralardı:
Şaşkın ördek kıçından dalar.
Herkes gider Mersin’e, biz gideriz tersine.
Deveye “Neden boynun eğri?” diye sormuşlar, “Nerem doğru ki!” demiş.
Bindik bir alamete, gidiyoruz kıyamete.
Eller Ay’a, biz yaya.
Akıntıya kürek çekmek işte.
Bugün bana, yarın sana.
Bir deli bir kuyuya bir taş atmış, kırk akıllı çıkaramamış.
Böyle gelmiş böyle gider.
Aşağı tükürsen sakal, yukarı tükürsen bıyık.
Sen seni bil sen seni, sen seni bilmez isen patlatırlar enseni.
Ya devlet başa, ya kuzgun leşe.
Ne oldum deme, ne olacağım de.
Bugün bana, yarın sana.
Gülme komşuna, gelir başına.
Yazın yediğimiz hurmalar, kışın kıçımızı tırmalar.

Osmanlı devletinin 1299’da mı, yoksa 1302’de mi kurulmuş olduğu, hâlâ daha tartışıladursun...
Çok sonradan yazılmış bir tarihe göre, Kayı aşiretinin Bey’i Ertuğrul Bey öldüğünde; aşiretin başına geçmek için Ertuğrul Bey’in kardeşi Dündar Bey ile, oğlu Osman Bey arasında çatışma çıkmıştı ve Osman Bey, amcası Dündar Bey’i, bir ok atışıyla öldürerek, Kayı aşiretinin başına geçmiş ve Osman Gazi diye anılır olmuştu.

Son bir haftalık olaylar üstüne, kısacık bir yorum yapmaya kalkıldığında; şöyle de denebilir:
- Öyle tarihi bir başa, böyle çağdaş bir tıraş...

Yorumcu dostlara destek olacak eski bir İngiliz fıkrası:
Bir golf oyuncusu, topa çok hızlı vurmuş.
Sonra da aramış aramış, topu bir türlü bulamamış.

Aradan yarım saat ya geçmiş, ya geçmemiş ki; bir “çevre korumacısı” gelmiş yanına:
- Siz mi, demiş; kaybettiniz bir golf topunu?
Golf oyuncusu da:
- Evet, demiş.

Çevre korumacısı:
- Topunuz, demiş; yolunun üstündeki bir tren yolu geçidinden geçmek üzere olan, bir kamyon şoförünün gözüne isabet etti. Direksiyon hâkimiyetini kaybeden şoförün de kamyonuna çarpan bir trenin, 5 vagonu yolcularıyla birlikte alt yamaçtaki bir kamp yerinde, kampçıların üstüne düşerek hepsini ezdi. Velhasıl çok hızlı vurup kaybettiğiniz golf topu, tam 97 kişinin ölümüne neden oldu.

Golf oyuncusu:
- Anladım, demiş, sanırım golf sopasını, bundan böyle başparmağımla, işaretparmağım arasında, daha değişik tutmam gerekecek...

İncili Çavuş’a sormuşlar:
- Çavuş, sen ne diyorsun bakalım olup bitenlere, diye.

İncili Çavuş:
- Yorum üstüne yorum, yorum üstüne yorum, demiş; yetmedi mi size?

Sonra da gülerek bir dörtlükle yanıt vermiş:
 Yorum üstüne yorum,
 Yine de öter borum.
 Ötmez diyen sersemin
 Vallah şeyine korum.

İncili Çavuş’a:
- Peki bu dörtlükle kimleri ima ediyorsun, diye de sormuşlar.

İncili Çavuş:
- Ne hukukçu vatandaşları ima ediyorum, demiş; ne Kürt vatandaşları, ne militer vatandaşları, ne siyasetçi vatandaşları. Kimleri ima ettiğimin yanıtını; gelecek yılın sonundan başlayarak, ondan sonra gelecek yılların sonları verecek. Şimdilik ben:
“- Hem nalına, hem mıhına, demekle yetiniyorum.

Berduşun biri, bir evin kapısını çalmış.
Evin hanımı kapıyı açınca da:
- Sayın bayan, demiş; 5 gündür hiç bir şey yemedim. Hiç değilse evde kalmış yemek artıklarından bir şeycikler verin bana.

Evin hanımı:
- Dünden kalma çorbayı içer misin, demiş.
- Elbette de elbet de, demiş, berduş.
- Öyleyse yarın gel...

80 yıldır “yargı erki”ne Bütçe’den çok az pay ayrıldığı için, gelişmekte olduğu iddia edilen “demokrasi fakir fukarası”nın, kapı kapı dolaşıp, biraz “hukuk” rica etmesine de; şöyle yanıt verilebilir:
- Elimizde hiç kalmadı. Madem kapı kapı dolaşıp bu kadar beklemişsin; biraz daha bekle de, Avrupa Birliğine üyeliğimiz kabul edildikten sonra gel, olmaz mı?

4 bin yıl önce yaşamış Çinli şair Po Kiu Yı’dan, Orhan Veli çevirisi bir şiirle bitirelim yazıyı:

Sabahadek

Bütün gün ayakatayımdır, avluda;
Otururum lambamın altında, sabahadek;
Öyle bir sır ki bu, kimseler anlamaz;
Göğüs geçiririm ara sıra...