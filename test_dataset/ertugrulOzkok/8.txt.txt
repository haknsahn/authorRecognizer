Ergenekon üzerinde ‘neşeli ayaklar’
PAZAR günü, “Penguen” Dergisi’nin 2009 karikatür yıllığına baktım.

Penguen, yani “Neşeli Ayaklar” filminin harika pengueninin adını taşıyan dergi.

Gırgır sonrası siyasi eleştiri geleneği aynı başarıyla devam ediyor.

Bu dergiler, insana Türkiye’de “mizaha yansıyan” olumsuzlukları çok güzel anlatıyor.

Bana göre siyasetçiler açısından da çok önemli ipuçları var.

Derginin bir yıl boyunca işlediği konulara baktım.

Tabii ki, Başbakan Erdoğan’ın kızgın çıkışları, karikatürcülerin en çok işlediği konuların başında geliyor.

Bir başka konu, yerel seçim öncesinde bazı illerde dağıtılan kömür ve beyaz eşya olmuş.

Eleştirilerden iktidar partisi nasibini fazlasıyla almış.

Ama muhalefet partileri hakkında da karikatürler var.

Hem de ağır bir ŞEKİLDE.

Mesela Cumhurbaşkanı Abdulah Gül’ün soyağacını araştıran CHP Milletvekili Canan Arıtman’ın soyağacı “ağaç kütüğü” olarak çizilmiş.

Polisin 1 Mayıs’ta göstericilere yönelik acımasız tavrı da epey karikatürün konusu olmuş.

* * *

Ancak en çok dikkatimi çeken karikatürler “Ergenekon” davası ile ilgili olanlardı./_np/7211/9497211.jpg

Saydım...

Yanılmıyorsam albümde 15 Ergenekon karikatürü vardı.

Eğer yıllığa bakmadıysanız, bir tahminde bulunun.

Bu karikatürlerde sizce kim daha çok hicvedilmiş?

Ergenekon savcıları ve soruşturmayı yürütenler mi?

Yoksa, Ergenekon’dan içeri alınanlar mı?

Türk basınının büyük bölümünün bu davaya bakışını bilenler hiç kuşkusuz, “Ergenekon’dan içeri alınanlar” cevabını verecektir.

Hayır öyle değil.

Yıllığa alınan karikatürlerin çoğunda, davanın yürütülüş biçimi mizahi dille eleştiriliyor.

Mesela bir kadınla bir erkek evde oturmuş televizyon seyrediyor.

Spiker, “Ergenekon davasında 10’uncu dalga... Azz sonra” diyor.

Erkek şöyle konuşuyor:

“Niye dalga dalga yapıyorlar yaa. Toptan yapsalar ya... Dalga mı geçiyorlar yaa.”

Kadının tepkisi de şöyle:

“Gündem sıkıştıkça bozdurup bozdurup harcıyorlar işte...”

Mesela Yalçın Küçük ve eski YÖK Başkanı Kemal Gürüz’ün gözaltına alınmasından sonra şöyle bir karikatür yayınlamışlar:

Genç bir adam ellerini polise uzatmış ve sesleniyor:

“Hadi tutukla beni, çok merak ediyorum şu Ergenekon’u.”

Ergenekon davasını militanca izleyen basına da eleştiri var.

“Vakit Gazetesi’nin bir manşeti karikatürize edilmiş.

Manşet şöyle:

“Türkan Saylan Ergenekon’dan yırtmak için öldü.”

* * *

Mizah deyince, mizahın bir başka büyük ustasına değineyim.

Pazar günü Vatan Gazetesi’nin Pazar ekinde Selahattin Duman’la yapılmış bir mülakat vardı.

Buket Aşçı, Duman’dan, gelecek yıla dönük bir “flash forward” yapmasını istemiş.

Yani geleceğe akış.

Sorduğu sorulardan biri de Ergenekon davası.

Selahattin Duman Türkiye’de her gelenin kurallarını kendine göre uyguladığını söyleyip teşhisini koyuyor:

“Ergenekon davası da böyle bir sonuç işte. İki vakte kadar tersini görürüz. Bu akıl değişmezse bir de bakarız ki bugün yargılayanlar yarın sanık sandalyesinde oturuyor.” 

* * *

Dün, intihar eden Yarbayın cenaze töreninden gelen fotoğraflara bakarken mizahın önüme koyduğu bu öngörüye baktım.

Bir yanda, komutanına suikast yapacak diye tutuklanacak bir Yarbay.

Tabutunun başında ise kendisine suikast düzenleyeceği iddia edilen komutan.

Bir başka yanda ise, bir başka Ergenekon çetesi mensubunun, Veli Küçük’ün intihar eden Yarbay hakkında tuttuğu fiş:

“Alevidir, hemen tasfiye edilmelidir.”

Bir “Ergenekoncu” bir başka “Ergenekoncunun” tasfiyesini istiyor.

Tasfiyesi istenen öteki “Ergenekoncu” ise Silahlı Kuvvetler mensubu olduğu için “potansiyel Ergenekoncu” komutana suikast planlıyor.

Ee, mizah böyle bir durum karşısında eli kolu bağlı durabilir mi.

Hep aynı şeyi söylüyorum.

Ergenekon da çok ciddi iddialar var.

Bunların ortaya çıkması için, olayın artık, mizaha konu olan tarafına mutlaka dur demeliyiz.

Yoksa mizah öteki tarafa da sirayet edecek ve sonunda bu işten gerçek çeteciler kârlı çıkacak.
