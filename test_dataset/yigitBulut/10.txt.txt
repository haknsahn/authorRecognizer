Babacan’ı şok eden 9 maddelik plan...
Sevgili dostlar, Pazartesi akşamından itibaren gazetelerde “Babacan’ı Meclis kürsüsünde milletvekillerinin şok eden soruları” ile ilgili haberleri okudunuz. Burada bahsedilen gizli planı “ilk defa 2003 yılında Vatan Gazetesi dönemin Dışişleri Bakanı Abdullah Gül” ile yapılan bir söyleşide dile getirmiş ve sonraki günlerde ben de detayları araştırarak “yerli-yabancı” kaynaklardan edindiğim “maddeleri” o dönemde çalıştığım “Radikal” ve “Referans” gazetelerinde kaleme almıştım.

TBMM’de geçen “gizli plan” tartışması sonrası bu yazılardan bazı notları, yeni bilgiler eşliğinde sizlere sunmak istiyorum. Kaygım o gün de bugün de aynı; Türkiye Cumhuriyeti ve 72 milyon adına birileri devamlı sözler verip imzalar atıyor, malın gerçek sahipleri olan bitenden asla haberdar edilmedikleri gibi onları korumakla görevli devlet mekanizmaları devre dışı bırakılıyor.

Peki o dönemde neler oldu?

Gelin, geçmişten özellikle Mart 2003 tarihinden itibaren Türkiye’nin daha doğrusu Türkiye Cumhuriyeti adına hükümetin, “koalisyon güçleri” ile ilişkilerini anlatan, gözler önüne seren, detaylara bakalım ve sonrasında bazı sorular sorarak “9 maddelik” plana geçelim.

* Erdoğan, 3 Kasım seçimlerinden hemen sonra Paul Wolfowitz’e bir mektup yazdı ve “generaller ile bir toplantı yapacağımı umuyorum” diyerek, Genelkurmay kapısından ABD desteğiyle geçmeyi denedi mi? Aynı mektup “şahsi cep telefonum” diye bitiyor muydu? Ülkede iktidara gelen bir partinin genel başkanının “bir savunma bakan yardımcısına bu tavır içinde bir mektup yazması” doğru mu?

* Yaşar Yakış ve Babacan, ABD’nin “Türkiye’nin bir bölümüne asker yerleştirme” isteğine karşılık, ABD’ye giderek maddi pazarlıklarda bulundular mı? Bush, istenen para karşısında “burada işiniz yok, dönün, tezkereyi çıkarın” dedi mi?

* Türk Hava sahası, İngiliz ve Amerikan uçaklarına, 19 Mart tarihinde “acil olarak” açıldı mı? İlk kullanımlar hangi karara dayanarak yapıldı? ABD ve Irak uçakları Irak’ı bombalamak için Türk hava sahasını 4 binden fazla geçiş ve kalkış için kullandılar mı? Bu kullanım sırasında Türk askeri makamlarından izin alındı mı?

“Gizli anlaşma” veya “üzerinde anlaşılan gizli plana” gelince...

Yukarıda da belirttiğim gibi; Abdullah Gül, Vatan gazetesi ile yaptığı bir söyleşide şu cümleleri kullandı; “Ben bu gezileri yapmadan önce, şimdi senin oturduğun koltukta (eliyle koltuğa vurdu) ABD Dışişleri Bakanı Powell oturuyordu. Onunla 2 sayfalık 9 maddelik bir plan üzerinde anlaştık. Ama her yaptığımı kalkıp açıklayamam ki. Powell, Suriye’ye giderken de benimle konuştu. Gizli olan bir sürü gelişme var...”

Bu ifadeler oldukça ilginç. Bu gizli anlaşmanın maddeleri neydi? Devletin makamlarının da bilgilendirilmesi gereken bu “9 maddeden” Cumhurbaşkanı ve Genelkurmay’ın da haberi oldu mu? Böyle gizli bir plana evet deme hakkını TBMM devre dışı bırakılarak, Dışişleri Bakanı hangi yetkiye dayanarak kendinde buldu?

Sevgili dostlar, Abdullah Gül’ün “gizli anlaşma” dediği maddeleri yazmak bana değil, dün bu soru kendisine sorulan Ali Babacan’a veya Abdullah Gül’e düşer. Umarım “açıklarlar” ve herkes rahat eder.

Sonuç: Sağduyulu bir insan olduğuna inandığım Sayın Gül’e seslenmek istiyorum; sizin bizzat gizli dediğiniz bu anlaşma ile ilgili inanılmaz yorumlar yapılıyor, ben bir vatandaş olarak bunlara inanmıyor, inanmak istemiyorum. Sizden ricam; lütfen detayları açıklayın. Biz de rahat uyuyalım!

Son söz: Avrupa Birliği ile hangi noktaya geldiğimizi, Kıbrıs’ta ne olduğunu, Türkiye-ABD ilişkilerini tartışanlara; toplum olarak, ne kadar zayıf bir hafızaya sahip olduğumuzu göstermek için yukarıdaki detayları bir kez daha aktarmak istedim. Ne kadar acı değil mi; Türkiye Cumhuriyeti ve 72 milyon adına birileri devamlı sözler verip imzalar atıyorlar, malın gerçek sahipleri “olan bitenden asla haberdar” edilmedikleri gibi onları korumakla görevli devlet mekanizmaları dahi devre dışı bırakılıyor.
