Hz. Muhammed yaşasa mutlu olur muydu?

İSVİÇRE'deki paniği görüyor musunuz?
Bir referandum yaptılar. Ülkede "Minareye hayır" diye bir karar çıktı. Halk paniğe kapıldı.
Paniğin nedeni basit:
"Ya İslamcıları kızdırdıysak."
Panikleyen sadece İsviçreliler mi?
Adamın biri bir film çekiyor. 2012'de dünyanın sonunun geldiğini anlatan bir film. Kıyamet kopuyor. Bir tek yer yıkılmıyor. Kâbe.
Gerekçe ne?
İslamcıları kızdırmayalım, başımıza iş almayalım.
İşte "dinini çok sevenlerin" bize dünyanın en barışçı dini, en hoşgörülü dini diye öğretilen İslam'ı evrensel olarak getirdikleri nokta.
"Hoşgörü dini" artık "korku dini" haline gelmiş.
Acaba bu dinin inmesi için aracılık eden kişi, bu dini insanlara tebliğ eden kişi, bugün bu durumu görse "mutlu olur muydu?"
Getirdiği dinin bugün getirildiği noktadan hoşnut kalır mıydı?
İslam Konferansı Örgütü durmadan toplanıp konuşuyor.
Acaba biraz da oturup bunu konuşamazlar mı?
Bu dini kim, neden, nasıl bu hale getirdi diye tartışamazlar mı?
İslamcılar, İslami terörü "hoş görmek" için gelir adaletsizliğinden, ezilen halklardan, emperyalizmden bahsetmeyi çok seviyorlar.
O zaman biraz da bu dinin egemen olduğu ülkelerin neden "gelirden yeterince pay alamadığını" tartışmaları gerekmez mi?

Batı için rejim önemli değil

ÇEŞİTLİ mahfillerde AKP eleştirisi yapılırken, Batı'nın AKP'ye bakışı da konuşuluyor.
Özellikle de bu partinin "İslamcı bakış açısının" Batı ve tabii ki ABD tarafından nasıl olup da kabul gördüğü tartışılıyor.
Bunu tartışanlar, uluslararası politikanın da, Batı değerlerinin de farkında değiller.
Batı dediğimiz şey, bir ülkeyi kendi iç dinamiklerinin aldığı şekle göre değerlendirmiyor. Onlar için önemli olan, ülkedeki yönetimlerin ne ve nasıl olduğu değil, Batı'ya nasıl baktığı.
Müttefik mi, değil mi?
Müttefikse, Batı'ya karşı değilse rejimin önemi kalmıyor.
Örnek mi?
Suudi Arabistan. Katı, baskıcı, şeriat düzeniyle yönetilen, Vehhabi bir rejim. Ama Batıcı. Bu yüzden de Batı'dan Suudi Arabistan yönetimine yönelik en küçük bir eleştiri yok.
Türkiye açısından da durum farklı değil.
Adalet ve Kalkınma Partisi, yüzü Batı'ya dönük olduğu sürece Batı'dan desteğinde bir eksilme olmaz. Olmayacak.
Tabii bu AKP, Batı'da tartışılmıyor anlamına gelmiyor.
Son bir yıldır bazı kesimlerde AKP'ye yönelik tartışmalar, eleştiriler var. Dar bir çerçevede olsa da var.
Ancak bu tartışmanın nedeni, AKP'nin İslamcı olması ya da Türkiye'de baskıcı bir rejim kurulması olasılığı değil.
Bunlar AKP'yi tartışıyorlar; çünkü AKP'nin bölge politikalarında "kendi burnunun doğrultusunda" gitmesini tehlikeli ve Batı açısından riskli görüyorlar.
Türkiye'nin söz dinlemez bir güç olmasından çekiniyorlar.
Türkiye'nin eski Osmanlı toprakları üzerinde etkin olmasını, buralarda etkin olan Batı'nın güç kaybetmesi olarak algılıyorlar. AKP'ye eleştirel bakmaya başlamalarının nedeni bu.
Tabii aynı Batı'da bu durumu memnuniyetle karşılayanlar da var.
Onlar da Türkiye'nin buralardaki gücünü artırmasının Batı için bir tehdit olmadığını, Türkiye'nin Batı'nın bir parçası olarak bu gücü kullanacağını ve Batı'nın kültürel olarak anlamakta zorlandığı ve bu nedenle sorunlarını çözemediği bir bölgede Türkiye'nin bu sorunları çözerek Batı'ya hizmet edeceğini düşünüyorlar.
Şunu da unutmamak lazım ki, Adalet ve Kalkınma Partisi'ni iktidar yapan Batı değil Türkiye'nin kendi dinamikleriydi.
Yarın tersini yapacak olan da yine aynı dinamikler olacaktır.

Ergenekoncuların anlamadığı

BAZI "salaklar" Türkiye'de sürekli bir darbe ortamı olduğundan söz ediyorlar. Ergenekon'u da bu kapsamda değerlendiriyor, önemsiyorlar.
Bakın ben size bir şey söyleyeyim.
Ergenekon soruşturması olsa da olmasa da, Türkiye'de bir darbe olmazdı. Olmayacak da.
Bu, darbe heveslileri olmayacak anlamına gelmiyor. Buna heves edenler olacaktır ama bugünkü dünya düzeni bir darbeye müsait değil.
O yüzden de kimse "Darbeyi önledim" havasına girmesin.
Darbe olma ihtimali yoktu.
Türkiye'de Batı desteğiyle AKP'yi iktidardan indirmeyi planlayanlar ise "Salağın önde gideniydi".
Bugün çektikleri de salaklıklarının cezası.
Bunlar Batı ülkelerine gidip AKP'yi, "Bunlar İslamcı, bunlar Batı medeniyetine karşı" diye şikâyet ettiler, Türkiye'ye gelip, "Bunlar Siyonistlerle, ABD ile işbirliği içinde Türkiye'yi bölecekler" diye şikâyet ettiler.
Birbiriyle bu kadar çelişen iki önerme olmayacağı için de çuvalladılar.
Bu kadar aptallığın cezasını şimdi Silivri'de ödüyorlar.
Aralarında yaşları da yakarak.