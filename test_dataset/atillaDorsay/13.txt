Cannes, kırmızı sinema bayramı 

62'nci Cannes Film Festivali bu gece başlıyor. Bu yılın özelliği, Altın Palmiye için yarışacak filmlerin şaşırtıcı kalitesi. Festivalde tek tesellimiz ise, Altın Palmiye jürisinde bulunan Nuri Bilge Ceylan 
Cannes, bu gece tam 62'nci kez perdelerini açacak. Ve 12 gün boyunca hem bu kentte sadece sinema konuşulacak, hem de olaylar, filmler ve skandallar tüm dünya medyasında ilgiyle izlenerek kamuoyuna yansıyacak. Bu yılın özelliği, Altın Palmiye için yarışacak filmlerin şaşırtıcı kalitesi. Sanki en önemli yönetmenler bu yıl için randevu vermiş gibi. Öyle ki, Coppola bile yarışmaya alınmadı, dışarda kaldı!... İşte ustalar ve filmleri: Bu gece Peter Docter imzalı Up- Yukarı adlı canlandırma filmiyle başlayacak şenlikte, Fransa'dan, emektar Alain Resnais'nin Çılgın Bitkiler, Jacques Audiard'ın Bir Peygamber, Gaspar Noe'nin Boşluğa Girmek ve Xavier Giannoli'nin Başlangıçta adlı filmleri yarışacak. ABD'den Quentin Tarantino'nun merakla beklenen Şerefsiz Alçaklar adlı savaş filmi var. Diğer Amerikan filmleri olarak Ang Lee'nin Taking Woodstock ve Andrea Arnold'un Fish Tank'i göze çarpıyor. İngiliz yönetmen Ken Loach, Eric'i Ararken, Avustralyalı Jane Campion ise Parlak Yıldız'la ülkelerini temsil edecek. İtalya'dan Marco Bellochhio'nun Yenmek, İspanya'dan Pedro Almodovar'ın Kırık Öpücükler ve Isabel Coixet'nin Tokyo Seslerinin Haritası, Danimarka'dan ise Lars Von Trier'in Antichrist adlı filmleri var. Avusturyalı Michael Haneke, Beyaz Kurdele ile dönüş yapıyor. Brillante Mendoza Kınatay'la yarışırken, Filistinli Elie Süleyman da kendisine bir yer bulmuş: Kalan Zaman filmiyle... Geri kalanını ise Uzak Doğu'dan yönetmenler tamamlıyor: Hong Kong'lu John To'nun İntikam, Çinli Lou Ye'nin İlkbahar Ateşi, Tayvan'lı Tsai Ming-Liang'ın Yüz, Koreli Park Chan-Wook'un Susuzluk adlı filmleri. Festival 23 Mayıs'da Coco Chanel ve Igor Stravinsky ile kapanıyor. Açılış ve kapanış filmleri, hemen hep olduğu gibi yarışma dışı. Bu yıl hiç bir bölümde Türk filmi yok. Ama Nuri Bilge Ceylan'nın jüride bulunması tek tesellimiz. Altın Palmiye jürisinde Ceylan'ın yanı sıra Isabelle Huppert, Robert Wright Penn, Asia Argento, Sharmila Tagore gibi oyuncular, James Gray, Lee Chang-Dong gibi yönetmenler, Hanif Kureshi gibi bir yazar var. Ama bu yıl jürinin de, biz sinema yazarlarının da işi kolay olmayacak. Çünkü bu yıl yarışan 20 filmden 12'si iki saati aşıp iki buçuk saate yaklaşıyor!... Bakalım nasıl hepsini görebileceğiz!... 

