Bizim kuşak, eğer yanılmıyorsak “suikast” deyimiyle 1940’lı yılların sonunda tanışmıştı. Daha önce, İzmir’de Atatürk’e suikast düzenlenmiş, suçlular yakalanmış, idam edilmişlerdir. Tarihe “İzmir suikastı” diye geçen olayı bizim kuşak ya kulaktan duymuş ya da okumuştur.
Demokrasimizin ilk yıllarında da “suikast” lafı ortaya çıkmış ve bir hayli dolaşmıştır.
* * *
1949 yılının kasım ayının on altıncı günü. Demokrat Parti’den “muvazaa” danışıklı dövüş iddiasıyla ayrılan Bölükbaşı’nın evi basılmış, arama yapılmış, Fuat Arna ile tutuklanmışlardı.
Demokrat Parti’de siyaset yapanlar, Bölükbaşı, Sadık Aldoğan, Fuat Arna, parti yöneticisi olan Celal Bayar ve arkadaşlarının, iktidardaki CHP ile “muvazaa” yaptıklarını ileri sürerek, partiden ayrılmışlardı, onlara göre Celal Bayar ve arkadaşları anlaşmalı, muvazaalı muhalefet yapmaktadırlar.
Suikast ihbarını Demokrat Parti’den ayrılanların kurduğu Millet Partisi’ne geçen Aydın Milletvekili Reşat Aydınlı yapmıştır: “İnönü’ye ve Celal Bayar’a suikast yapacaklar.”
* * *
Reşat Aydınlı, bu ihbarı trende Celal Bayar’a yapmış, Bayar da derhal Çankaya’ya çıkarak Cumhurbaşkanı İnönü’ye haber vermiş, savcılık soruşturmaya başlamış ve Bölükbaşı ile Fuat Arna tutuklanmıştır. Bölükbaşı evden çıkarken kundakta uyuyan yirmi günlük Deniz’e “Oğlum, baban gidiyor, belki geri gelmez. Bu memleketin pisliği az su ile temizlenmez diye adını Deniz koydum. Ben geri gelmezsem, bu pisliği sen temizle!” demişti.
O, yirmi günlük Deniz, bu gün MHP milletvekilidir, herhalde babasının vasiyetini yerine getirmek için siyaset yapmaktadır.
* * *
Bölükbaşı ve Fuat Arna, Ankara Adliyesi’ne giderlerken Reşat Aydınlı ile karşılaşırlar, adam “Ben ihbar etmedim!” diye bağırmaktadır.
Bölükbaşı ve Arna, beş gün sonra tahliye edilirler, çünkü ortada, kuru bir ihbardan başka bir şey yoktur, üstelik ihbarı yapan da “Ben yapmadım!” diye inkâr etmektedir.
Neyse, cezaevinden tahliye edilen Bölükbaşı ve Arna, Sıhhıye otobüs durağında Celal Bayar’ı görünce, bindikleri taksiyi durdurarak, ağızlarına geleni söylerler.
* * *
Bunda hiç kimsenin şüphesi olmasın, çünkü meslek hayatımızın ilk yıllarında hem Bölükbaşı’yı, hem de Fuat Arna’yı tanımış, yürekli, cesur, dürüst politikacının örneğini onlarda görmüştük. Celal Bayar’a ağızlarına geleni söylediklerine hiç kuşkumuz yok...
Hele söylediklerinin son cümlesi:
“Biz öldüreceksek, adam öldürürüz...”
İhbarda “Hem İnönü’ye, hem de Bayar’a suikast yapılacağı belirtilmişti ya!”
Evet, evet 60 yıl önce de gazetelerin manşetlerinde “suikast” haberi vardı, 60 yıl sonra da aynı laflar.
Yalnız bir farkla...
O günkü suikast ihbarının içinin boş olduğu çabucak anlaşıldı, bugün ise Bülent Arınç’ın hedef gösterildiği suikastın ne olduğu hâlâ belli değil!