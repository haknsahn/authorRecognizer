Halkın eğilimi

Ermenistan’la imzalanan protokol karşısında muhalefetin tutumu ve görüşlerini anlatmada kullandıkları kelimeleri anlamaya çalışıyorum. 
Protokolların ülkemiz ve komşularımız için önemini tekrarlamaya gerek yok. Bizim bakımımızdan, enerjimizi ve kaynaklarımızı harcadığımız bir alandan daha kurtulacak, bunları halkımızın refah ve huzuruna ayıracağız. 
Muhalefetin dış politika konularında, sesini yükseltmeden politikalarını hükümete kabul ettirmeye çalışmasını, bu yaklaşım karşılıksız kalırsa, görüşlerini halka anlatmalarının doğru bir yöntem olduğuna inanırım.
Ben böyle düşünüyorum ama, siyasal partilerimiz çoktandır davranış biçimlerini, dış politika-iç politika arasında fark gözetmeden belirliyorlar. “Olabilir, çağ değişti, herhalde benim bildiğim yanlıştır” deyip geçiyorum.
Fakat, görüşlerini açıklarken seçtikleri kelimeleri ve konuşma üsluplarını iki insanın birbiriyle anlaşma ahlakına olduğu kadar, siyasal hayatın koşullarına da, halkın isteklerine de uygun olmadığını sanıyorum.
Örnek vermek istemem, protokollerin Zürih’te imzalanmasını izleyen dakikalarda muhalefet adına söylenenler arasında bile uygun sayılmayacak cümleler okudum.
Siyaset adamı görüşlerini seçmenlerinin eğilimlerini ve özelliklerini göz önüne alarak konuşmalıdır. Farklı düşündüğü belli kitleye, yandaşlarına konuştuğu gibi konuşursa istediği sonucu alamaz. Örneğin, üniversite öğrencilerine farklı, esnafa farklı üslup ve içerikle hitap edilmelidir. 
Ben kötü bir konuşmacıyım ama, halkı peşinden sürükleyen çok başarılı hatipler dinlemişimdir. Bunların çoğu, karşısındakilerin temel düşüncelerini çok iyi bilerek konuşanlardı.
Son günlerde muhalefetin sözlerini dinlerken, hitabet sanatının anlatmaya çalıştığım bu özelliğinin dikkate alınmadığı kanısına kapılıyorum.
Gerek Ermeni ve gerekse Kürt açılımı konusunda bu kadar hırçın ve sert olduklarına göre muhalefetin elinde, halkın düşünceleri ve tercihlerine ait veriler olmalıdır!
Böyle verilerin anlamı şudur: Halkımız birlikte yaşadıkları ve komşu devlet sınırları içinde yaşayan Kürt ve Ermenilere düşman gibi bakılmasını istemektedir. Bu ülkedeki 60 milyon Türk’ün çoğu, 11-13 milyon Kürde insan haklar tanınmasına karşıdır.
Türkiye Cumhuriyeti yurttaşları komşu Ermenistan’la dostluk ilişkisi kurulmasına soğuk bakmaktadır.
Halkımız bu eğilimlerde olabilir mi? Asırlarca iç içe yaşamış Türk, Kürt ve Ermeniler niçin birbirine düşman gibi baksın? Yurtlarının her yerinde birlikte yaşayan ve birlikte yaşamak isteyen Türkler ve Kürtler niçin 20 yıldır süren çatışmanın sürmesini istesin?
Muhalefet yöneticileri; halkın Kürt ve Ermeni meselesinin çözülmesini istemediği ve duygusal yorumlarla temel tercihlerini değiştirebileceği kanısında görünmektedirler.
15 genel seçim yapılmış bir ülkede bu kanıların yanılma olduğunu sanıyorum.