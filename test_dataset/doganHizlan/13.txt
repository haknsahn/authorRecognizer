TÜYAP uluslararası bir konum kazanıyor


TÜYAP Kitap Fuarı’nın uluslararası bir konum kazanması için Kültür ve Turizm Bakanı Ertuğrul Günay, bu konuda bakanlıktaki çalışmaların hızlandırılmasını istedi.

Uluslararası kitap fuarlarına katılan Türk yayıncılarının, kitap ve yayın dünyasının önemli adlarıyla Türkiye’de buluşmaları, Türk edebiyatının önünü açacaktır. Ayrıca yayıncılarımız için de olumlu bir gelişmedir.

Geçen yıllarda birçok ülkeden yabancı yayıncılar bizim kitap fuarımıza katılmışlardı, kitapları Türkçeye çevrilen yabancı yazarları da yayınevleri davet etmişti.


Fuarın bu yıl Onur Yazarı iyi şair, çevirmen, yazar Cevat Çapan.


Fuarın konusu da; Kültürlerarası Diyalogda Çeviri.


Geçen yıl TÜYAP’a 22 yabancı ülkeden yazar ve yayıncı gelmişti, bu sayı bugün itibariyle 30’a ulaştı. 


TÜYAP’ta bu yıl dışa açılma girişimlerine daha fazla önem veriliyor.


Yabancılar için uluslararası bir salon açılıyor. 31 Ekim-3 Kasım arasında burada çeşitli paneller düzenlenecek. 1 Kasım’da yapılacak Forum’a Frankfurt Kitap Fuarı ile Paris Kitap Fuarı’nın yöneticileri katılacak. Bizim dışarıya açılmamızda, Türk edebiyatının tanınmasında sevgili dostum Frankfurt Kitap Fuarı yöneticisi Jurgen Boos’un adını özellikle belirtmek isterim. Hanife İçten’in emeklerini de anımsatmalıyım.

PARİS KİTAP FUARI’NA DA HAZIRLANALIM

BU yıl Fransa’da Türk Mevsimi’nin edebiyata da yansıyacağından kuşkum yok.


Özellikle Fransa’da kitapları yayımlanmış Türk edebiyatçılarının gelecek yıla bir bellek çizgisi çekeceği kanısındayım.


2010 yılında 13-18 Mart arasında açılacak Paris Kitap Fuarı’na Türkiye de katılacak.


Fuarın bu yıl 30. yılı. Eğer oranın da onur konuğu olsaydık, edebiyatımız açısından çok daha fazla etkisinin görüleceği kanısındayım.

Türk edebiyatçılarını tanıyan bir ülke Fransa. Bu açıdan bakıldığında çalışmaların daha uygun bir zeminde gerçekleşeceğini düşünüyorum.

Her zamanki önerimi tekrarlayacağım.


Yapıtları Fransızcaya çevrilmiş yazarlarımızın kitapları için ayrı bir stand açılmalıdır. Çevirisi önerilecek kitaplar için de yayınevleri, edebiyat ajansları aracılığıyla, oradaki önemli yayıncılara dosya sunmalıdır.

* * *

ULUSLARARASI kitap fuarlarının önemini yeterince anlatabildim mi? O fuarları görmeyenler sanırım önemi konusunda kuşkuya düşebilirler. Oysa bu fuarlar sadece birer kitap alışveriş yerleri değildir, ülkelerin kültürlerinin birbiriyle ilişkisini sağlayan, tanıtan buluşma alanlarıdır.

Dünyaya neyi anlatmak istiyorsak, bunun aracısı sanat ve kitaplardır. 