Hülya'nın dediğini düşündüm


Pazar günü dereden tepeden konuşacağız, demiştik değil mi? Dikkat edeyim de, gene bir ırmağın azgın sularına paçamızı kaptırmayalım.

Pazar günü dereden tepeden konuşacağız, demiştik değil mi? Dikkat edeyim de, gene bir ırmağın azgın sularına paçamızı kaptırmayalım.
Hülya Avşar Kürt meselesinden söz etmiş. Nereden öğrendimse babasının Kürt, annesinin Türk olduğunu biliyordum. 
Biz ilk defa rastladıklarımızla söze, çoğu zaman nereli olduğunu sorarak gireriz. Aynı şehirden biriyse buluştuğumuz, sual hemen değişir:
– Sen kimlerdensin?
O zaman cevap aile ve sülaleyle ilgili olacaktır. Taşra şehirlerinde, kasabalarında semt ve mahalle, pek bir anlama gelmez. Büyük kent öyle değil. İstanbul’da mesela Nişantaşı’nda, Bebek’te, Suadiye’de oturuyor olmak bir şeyse, Fatih’te, Paşabahçe’de, Bostancı’da oturmak başka bir şeydir. 
Farklılıklar şehir, semt ve aileyle ilgilidir.
Ben ömrüm boyunca şöyle bir suali ne kimseye sormuş, ne de bu tür bir suale muhatap olmuşumdur:
– Hangi soydan, milletten, memlekettensin sen?
Ailesi tanınmış, şehri veya semti ayrıca anlamlı biri olabilir, mensubiyetini öğrenmeye çalıştığınız kişi. Bunları öğrenerek onun durumuna, konumuna dair bir fikir de edinebilirsiniz. Bu kadarıyla yetinir ve onu kişi olarak tanıma faslına geçersiniz.
Çok farklı ırktan gelme insanın yaşadığı bu memlekette bana bugüne kadar ırkımı, milliyetimi, bu açılardan bir farklılığım olup olmadığını soran çıkmamıştır.
Mizah için bu ayırımlar, Türkçe kelimelerin farklı söylenişiyle belirlenir. Karagöz, ortaoyunu, kukla, meddah, komedi farklılığın bu kadarıyla ilgilidir.
– Adım Pavli benim, derse karşınızdaki:
– Ne adı bu, diye sorarsınız.
– Rum, der.
– Rum arkadaşım çoktur benim, ama Pavli yoktu, dersiniz.
Arnavut, Boşnak, Kürt, Çerkez, Laz, Çingene..
Hep söylerim. Futbol taraftarlığı sebebiyle kavga eden çok arkadaşım oldu; ırk ve köken farkı için dövüşeni görmedim.
Hülya’nın anası Türkmüş de babası Kürtmüş. Eeee?
*
Gene de okudum bu konuda Hülya Avşar’ın Milliyet’ten Devrim Sevimay’a söylediklerini. Zekâsı ve sağduyusu sağlam bir çocuk Hülya. Bu konuda onu eleştirmeye veya desteklemeye davrananları da okudum.
İçimden geleni en iyi şu sualle ifade edebilirim:
– Havanda su dövmekte olduğumuzu sahiden fark etmiyorsak, hanımlar, beyler! Bu, daha çok işimiz var demektir. 

Gazetelerin TV kılavuzları
Dedelerimizden Ahmet İhsan Tokgöz’ün seyahat programları müthiş maceralar olarak anlatılırdı. Tokgöz, meşhur Servetifünun dergisinin sahibi olan yayımcı. Milletvekili. Dış seyahatleri oluyor. Kadriye Hanım, Gülseren Hanım’ın annesiydi.
Tokgöz yola çıkmadan önce, çok ayrıntılı ve kesin seyahat programları yaparmış. İş randevuları, oteller, yemeklerin hangi lokantalarda yeneceği, kimlere uğranacağı, herbirinde ne kadar kalınacağı ayrı bir deftere yazılı olur ve bu programa dakikası dakikasına uyulurmuş.
Düzen iyi mi gelir, yolculuğu zehir mi eder, bilemiyorum.
Ama ben de nerede, ne yapacağımı belirleyerek yola çıkmayı severim. Tuhaf bir düzen alışkanlığıdır, her alanda buna ihtiyaç duyarım. Sabah sıraya konulmuş gazetelerimin arasından biri çekilip alındığı zaman da öfkelenirim.
Son bir şikâyetimi söyleyeyim. 
*
Sabahları gazetelerimi, bir taraftan defterime notlar alıp, arşiv için kesikler hazırlayarak okuduğum sırada, televizyon kanallarında o gün ve gece neler seyredeceğimi de belirlerim. Bu ihtiyaca muntazam ve eksiksiz cevap verebilen bir gazetemiz henüz yok. 
Çareyi ara sıra kanallar arasında gezintiye çıkmakta arayarak hem zaman kaybeder, hem de yakınlarınızı tedirgin edersiniz.
Spor sayfası sayısının beşi, altıyı  geçtiği günler oluyor. Tele-vizyon program ve haberleri üstüste bindirilmiş durumda.
Sayfa editörlerine onlardan ne beklediğimi söyleyeyim.
Okurlarınızı haberlere, ekonomiye, siyasete, spora, çocuk programlarına, dizilere, yarışmalara, oyun ve eğlencelere, sinema filmlerine, belgesellere, sanatlara ve müziğe, tıp ve sağlığa, sohbet ve şovlara meraklı olanlar diye, beş altı grup halinde toplayın ve ilgi çeşidi için ayrı ayrı program tabloları, cetvelleri düzenleyin, ki o gün ve gece seyredecekleri programları rahatlıkla belirleyebilsinler.
Gene hepsi bir (veya iki sayfada) toplansın, ama her okur program seçerken ona hitap edenlerden kendine bir liste yapabilsin. Ben mesela haber, sohbet-tartışma, diziler, şov ve yarışmalardan bir paket yaparım her sabah ve deli danalar gibi gece boyu kanal kanal dolaşmaktan kurtulurum. Hanımlar, gençler, çocuklar da. Herkes kendi rızkını bir güzel belirler. Ve sayısı giderek artan kanallar arasında serseme dönmekten kurtulur.
Gazeteler televizyondan yeterince faydalanamadığı gibi, işini, seçimini kolaylaştırarak okurlarına doğru dürüst hizmette bulunmaktan da uzak kalıyor.

Dil Yâresi
Türkçe dostlarından (Can Barış Çevik)
* İle kelimesinin hangi koşullarda ayrı, hangi koşullarda bitişik yazıldığı konusu kafamı kurcalıyor. Bildiğim, ile bitişik yazılır, ama özel ismin yanına geldiğinde ayrı yazılır. Bugün Oktay Ekşi özel isimden sonra birleşik yazmış. İle ayrı olarak yazılabildiği gibi, kelimelere eklenerek de yazılabilir. 
Cevap verirseniz sevinirim.
– İmla Kılavuzu der ki:
İle aşağıdaki durumlarda kendinden önceki kelimeye bitişik olarak yazılabilir.
* Ünsüzle biten bir kelimeyle bitişik yazılırsa; başındaki -i sesi düşer, -e sesi de bitiştiği kelimenin ünlüsüne kalınlık-incelik bakımından uyar: el-le, Taş-la, toprak-la, odun-la, ip-le, ekmek-le...
* Ünlüyle biten bir kelimeyle birleştirilirse, başındaki -i sesi yerine -y sesi gelir; -e sesi de, baştaki kelimenin ünlüsüne uyar: eli-yle, üzüntü-yle, sopa-yla,       ordusu-yla, kürkü-yle, kitabı-yla, atı-yla, arabası-yla...


