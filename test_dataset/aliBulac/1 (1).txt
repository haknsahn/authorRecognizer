Muhafazakâr siyasetin uzlaşma doktriniEmail: a.bulac@zaman.com.tr
Tüm Yazıları
Hatırlanacağı gibi, Refah-Yol hükümetinin bilinen yollarla düşürülmesinden başlamak üzere Milli Görüş çizgisinde siyaset yapanlar arasında iki farklı yaklaşım ortaya çıkmış ve bu yaklaşım farkları, önce RP’nin, sonra da FP’nin kapatılmasıyla iki siyasi hareket şeklinde bölünmeye yol açmıştı. 

--------------------------------------------------------------------------------

Özgünduruş Gazetesinden alıntıdır.

AK Parti, bu bölünmenin bir ürünü olarak siyaset sahnesine çıktı. AK Parti’yi kuranlar, 30 yıllık bir çizgiden ayrılmayı şu üç ana gerekçeye dayandırdılar:

a) Erbakan ve yakın çevresinin dili, üslubu ve temel politik tutumları, sertliğe, kutuplaşmaya ve çatışmaya dayandığından, her fırsatta yönettikleri partiler kapatılmaktadır. Milli Görüş’ün değişime kapalı çizgisi, dünyanın ve yeni toplumsal gelişmelerin öne çıkardığı gerçeklerden kopmuş bulunmaktadır. MNP, MSP, RP ve en son FP’nin diğer sebepler yanında en başta bu yüzden kapatıldığını söylemek mümkündür. Bu, birinci gerekçe idi ve aynı zamanda yeni siyasi hareketin de ilk parametresi olarak kabul edildi. 

b) Halkın yeterince desteği alındığı halde -RP’de olduğu gibi- uzlaşmaz tutum dolayısıyla iktidar olunamıyor veya iktidarda uzun süre kalınamıyordu. Merkezdeki çekirdeğin ana unsurlarıyla temel bir uzlaşma eğer iktidarın ön şartı ise, bu uzlaşmayı yapmaktan başka seçenek yoktur. Başta askeri ve sivil bürokrasi olmak üzere, büyük sermaye, medya ve Türkiye ile yakın çıkar ilişkisi içinde bulunan dış güçlerle (AB, ABD ve elbette zımnen İsrail) uygun, karşılıklı anlayış ve çıkar ilişkisine dayalı bir uzlaşma sağlanmalıdır. İç çekirdeğin ana unsurları ile küresel değişimin empoze ettiği zorunluluklar arasında kurulacak denge, bu uzlaşmanın iki uçlu karakterine işaret eder. 

c) “İslamcılık, siyasal İslam, din merkezli siyasi söylem” vb. bir dil ve argümanlar bütünü, özünde toplumsal ve siyasal değişimi öngören bir projenin peşinen bloke edilmesine sebep olduğundan, bunlara başvurulmayacak; bu arada başörtüsü gibi temel sorunlar dahi ön planda tutulmayacaktır. Referans alınacak nokta, medya aracılığıyla halkın popüler kültüründe bir kod halini almış bulunan “dindar ile dinci arasındaki ayırım” olacaktır.

Gerçekten bu üç parametreye uygun bir politik strateji izlendi. Öncelikle 19. yüzyıldan kalma “seküler bir dil” kullanıldı. AK Parti’nin “İslamcı bir parti olmadığı”nın özellikle altı çizildi, “Başörtüsünün öncelikli bir mesele olmadığı” deklare edildi ve hükümet olunduğu takdirde, hanımları başörtülü olan bakanların eşlerini resmi toplantılara götürmeyecekleri açıklandı. AB sürecine destek verildi, IMF programının -bazı rötuşlarla- devam ettirileceği beyan edildi, ABD ile iyi ilişkiler kurulmaya çalışıldı, Irak’a müdahale konusunda açık bir tavır takınılmadı, Washington’dan olumlu sinyallerin gelmesine gayret edildi ve hiçbir toplantıda Filistin’de yaşanan trajedi gündeme getirilmedi. Büyük sermayeyle, TÜSİAD’la -zikzaklı bir seyir ortaya çıkmış olsa da- büyük medya grubuyla ve batık banka sahipleriyle görüşmeler yapıldı.

Ama yine de başsavcı, pek erken bir tarihte, 2003’te AK Parti’nin kapatılması istemiyle dava açtı. Herkesin aklına şu geldi: ABD, henüz karar mı vermemişti, yoksa “yeni Bush doktrini”nden vaz mı geçilmişti? Hiç kuşkusuz ABD içinde, özellikle araştırma enstitüleri, düşünce üreten kuruluşlar ve bunların eşliğinde karar alma süreçlerini etkileyen lobiler arasında belli belirsiz bir görüş ayrılığı vardı. Ancak seçimlere yaklaştıkça ABD’de “demokratik ve ılımlı İslam”a destek vermekten yana olanların görüşü kabul görmeye başladı. Tayyip Erdoğan seçim yasağı yemiş olsa bile, İslami siyasi hareketin önünü tıkama düşüncesinde olanlara anlamlı mesajlar gönderildi. 13 Ekim 2002 tarihli The Washington Post gazetesindeki yazısında Grenville Byford şunları yazıyordu: “Erdoğan ve AK Parti, çoğunluğun Müslüman olduğu bir ülkede ‘modern ve ılımlı bir hükümet’ kurmayı düşünüyor. Ayrıca eğer yönetime gelirlerse, bu adil ve özgür yapılmış bir seçimle olacak. Türkiye’deki egemen laik çevreler, bunu önlemeye karar vermiş görünseler de, Bush Doktrini’nin destekleme sözü verdiği bir sonuçtur bu.”

Söz konusu “uzlaşma doktrini” iktidarın kapısını aralayabilirdi. Ama bu durumda iktidar ne işe yarayacaktı? “İktidar için iktidar” olunmayacağına göre; gelir bölüşümünü adaletli kılmayan, temel hak ve özgürlüklere imkân vermeyen ve Ortadoğu’da statükoyu farklı formlarda devam ettirmeyi esas alan bir iktidarın halka, Müslümanlara ne faydası olacaktı? Belki değil faydası, onları yaygın ve kurumsal günaha ve zulme ortak edeceği için zararı olurdu ancak.

Bugün yaşadığımız olayları son 10 yılın temel uluslararası gelişmelerinden ayrı düşünemeyiz. Şimdi tam bir çatallaşma dönemine girmiş bulunuyoruz. Bir bakıma gerilim ve çatışma uluslararası hegemonik güçlerle geleneksel iç iktidar odakları arasında sürmektedir. Burada Müslümanların kendilerine özgü ve özerk bir duruşa sahip olmaktan çok, etkili enstrüman rolü oynamaları hayli düşündürücü!
