Engelliler "arka sıraya" atılmasın 
Artık geleneksel bir hâl aldı. Cumartesi günleri, "Yakından Kumanda"ya ulaşan okur mesajlarını sizlerle paylaşıyorum. Bu durum, sektör ile izleyici arasında bir köprü oluşturduğu gibi, köşemizin de "yaşayan, soluk alıp veren" bir iletişim mecrası haline gelmesini sağlıyor. Pek çok kez değindim. Ülkemizde 9 milyona yakın engelli vatandaşımız var. Ailelerini ve yakınlarını da hesaba katarsanız, neredeyse memleketin yarısı "engellerle" boğuşuyor. Pek çoğu çeşitli nedenlerle evlerine hapsolan engelli vatandaşlar aslında televizyonun "en sadık" izleyicileri. Ama gelin görün ki henüz AGB'nin reyting ölçümlerinde bile temsil edilemiyorlar. Onlar arasında yer alan engelli okurumuz Sevcan Çekmez, "Arka Sıradakiler" dizisinin yapımcılarına, yönetmen ve senaristlerine "gözden kaçırdıkları" önemli bir detayı, son derece etkileyici cümlelerle hatırlatmış. Aynen aktarıyorum: "Merhabalar Sayın Yüksel Aytuğ... Diziler ile ilgili gafları belirttiğiniz yazıları her daim gülerek, eğlenerek ve hak vererek okuyorum. Arka Sıradakiler dizisine yapmış olduğunuz bazı eleştirileri de okudum. Ufak detaylar çok kaçıyor gözden. Ama gözden kaçan büyük bir hata olduğunu düşünüyorum. Daha doğrusu hata demeyelim, yanlış diyelim, daha doğru olur. Ben 27 yaşındayım ve 2 yıldır omurilik felçlisiyim. Bir engelli olarak, Türk dizilerinde en az işlenen konuyu (engellileri) ele alan Arka Sıradakiler'i tebrik ediyorum. Aynı zamanda eleştiriyorum. Dizinin ana karakterlerinden olan Yadigar'ı canlandıran Temmuz Karikutal, ilk 2 yıl sağlıklı bir insanı oynadı. Uzun bir süre ara verdikten sonra diziye tekerlekli sandalye ile duygusal bir dönüş yaptı. O da benim gibi ve kaderdaşlarım gibi omurilik felci olmuştu hikaye gereği. 1-2 bölüm Yadigar karakterinin bu engelli konusu işlendi ve daha sonra bu kadar çabuk unutuldu. Yine diziye devam ediyor ama hep kendi konusuyla ilgisi olmadan, başka dertleri dinlemeye başladı. Yüksel Aytuğ aracılığı ile Arka Sıradakiler yöneticilerine, senaristlerine seslenmek istiyorum. Biz engelliler, gerçek hayatta zaten ötekileştirilmiş insanlarız. % 90'ı gençlerin izlediği ve verdiğiniz mesajları alan bu gençlere engellilerin ötekileştirilmemesi ile ilgili mesajlar verin! Siz bunu yapacağınıza, iki bölüm sonra Yadigar'ı da ötekileştirdiniz. Yanlarından hiçbir zaman ayrılmayan can dostlarıyla gezmiyor bile. Arkadaşları nerede o da orada olmalı. Sizin ana hikayeniz bu problemli gençlerin ne olursa olsun birlikte olduğunu göstermek, samimiyeti, arkadaşlıkları göstermek değil mi? Arka Sıradakiler gençler tarafından bu yüzden sevilmedi mi? Arkadaşlarının Yadigar için gösterdiği gayret ve çabayı, devamlı yanlarında bulunması içinde göstermesi lazım. Ama onu çoğu sahnede engelinden dolayı göremiyoruz. 

YADİGAR ÖTEKİLEŞTİRİLDİ 
Bu karakter, bu kadar büyük bir travma yaşamış. Bir gün bile fizik tedavi görmüyor mu? Gece başını yastığına koyduğunda hiç mi eskileri düşünmüyor? Bunları biz düşünebiliyoruz da, siz mi düşünemiyorsunuz? Evet, biz hep ötekileştirildik, siz de Yadigar'ı şu an ötekileştirdiniz. Ama bari siz Arka Sıradakiler'in, gençlere vereceği mesajla yeni nesil bilgilensin. İlerideki zamanlarda engelli vatandaşlar ötekileştirilmesin. Bizim en büyük sorunumuz bu! Sayın Birol Güven ve Hamdi Alkan, unutmayın ki şu an Türkiye'de resmi rakamlarla 8 buçuk milyon engelli var. Çok mantıklı ve bir o kadar hassas konuya el attınız. Güzel ele alırsanız el üstünde tutulursunuz, kötü işlerseniz çok eleştirilirsiniz. Bize bu imkanı sunduğunuz için, sayın Yüksel Aytuğ, size çok teşekkür ederim. Bu maili ben yazamıyorum ellerimi kullanamadığım için. Ama üşenmedim ve bir yakınıma yazdırdım. Sesimi sizin aracılığınızla umarım Arka Sıradakiler yetkililerine ulaştırabiliriz. Saygılar..." 
 

