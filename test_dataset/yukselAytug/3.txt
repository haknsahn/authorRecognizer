"Reklamlar bitti" mesajı ister misiniz? 
Büyük icatlar, büyük ihtiyaçlardan doğar. Çeşitli mobil uyarı servisleri üreten bir şirketin genel müdürü Ekim Nazım Kaya'dan aldığım mektup, bu sözü bir kez daha doğrular nitelikteydi. Efendim, şirket müthiş bir "icatta" bulunmuş. Bilirsiniz, bizim millet uzun reklam kuşaklarını artık en iyi şekilde değerlendirmenin türlü metotlarını keşfetti. Reklam arasında başka programı ya da diziyi izleme konusunda adeta "meslek sahibi" oldu. Ama yine de başka programa dalıp, sevdiğiniz dizinin reklam dönüşündeki birkaç dakikasını kaçırdığınız ve sonra çok üzüldüğünüz oluyordur. Sözkonusu şirket de işte bu izleyicilere yardımcı olan müthiş bir "hizmet" sunuyor. Diyelim ki "Geniş Aile" dizisinin tutkunusunuz. Ama reklam aralarını da iyi değerlendirmek istiyorsunuz. Sisteme üye olduğunuzda her hafta "Geniş Aile" dizisinin içindeki reklam kuşakları sona erdiğinde cep telefonunuza "Reklam Bitti" yazılı bir mesaj geliyor. Ve anlıyorsunuz ki, sevdiğiniz dizi başlamak üzere. Böylece tek bir saniyesini bile kaçırmadan dizinize dönebiliyorsunuz. Genel Müdür Kaya, mektubunda önemli bir konunun da altını çiziyor: "Dizilerin finansmanının TV reklamlarıyla sağlandığının farkındayız ve bu ekonomik çarkı kırmaya yönelik bir girişim değil bizimki... Firmamızı ve hizmetlerimizi tanıtma vesilesi olması amacıyla sembolik bir kitleye hitap ediyoruz: Her diziye bir sezonda en fazla 1000 üye kabul ediyoruz. Böylece SMS gönderimi çok uzun zaman almıyor ve reklam jeneriği bitmeden tüm üyelerimize mesaj ulaşmış oluyor. Bu hizmet için aylık 7.5 TL talep ediyoruz. Bu hizmet, aynı zamanda hangi dizi izleyicilerinin bu tür bir servise bedel ödemeye razı olduğunu göstermesi açısından da ilginç veriler sunuyor. 1000 üyelik kontenjanlarımızın hangi dizide yaklaşık ne kadarının dolduğunu sitemizin ana sayfasında görebilirsiniz." Bence çok faydalı bir hizmet. İlgi duyanlar www.reklamlarbitti.com adresinden detayları öğrenebilirler.
