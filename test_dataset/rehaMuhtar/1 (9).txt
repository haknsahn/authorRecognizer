Başbakan'ın huzur bozan yazarları...
Gazetecilik hayatımın iki ana dönemi var...

1) Sadece gazetecilik yaptığım başka hiçbir işi bilmediğim, masanın öteki tarafına hiç geçmediğim yıllar...

İlk 25 yılı kapsıyor bu yıllar...

Başka hiçbir işte, görevde, gönüllü, gönülsüz, bedelli, bedelsiz bulunmadım...

Çiçekçi dükkanının bile nasıl çalıştığını bilmedim...

Çiçekçinin, bakkalın, çakkalın, futbolcunun, ünlünün, ünsüzün, siyasinin, gayri ahlakinin hiçbirinin hayatının içinde bulunmadım...

Onları hep gazeteci gözlüğüyle gördüm...

Masanın öteki tarafında bulunan herkesin yüzüme gülmesini, bana özen göstermesini “gazeteciye duydukları saygı olarak” addedip, şizofrenik bir şekilde mesleğimi “saygın” zannettim...



***


2) Hayatımın gazetecilik dışında hobi niyetine biraz da arkadan iteklene iteklene yaptığım kulüp yöneticiliği ayları...

Yılları bile değil, ayları...

Masanın öbür yanına geçip, karşımda kendi arkadaşlarımı, meslektaşlarımı, gazetecileri gördüğüm dönem...

Kapalı kapılar ardında kulüp yönetenlerin, yani masanın ilk kez öteki tarafında yer alanların, gazetecileri nasıl gördüklerini anladığım “hidayet” günlerim...

Gazeteci dışındaki herkesin “gazetecilerden nasıl nefret ettiklerini” birebir gördüğüm, “Allah’ın belası sefiller” naralarını yakinen dinlediğim, saygınlık bir kenara, korku dışında bir parça sempati bile beslemediklerini hissettiğim günler o günler...

O günlerde anladım ki “biz gazeteci olarak kendimize tuttuğumuz boy aynasında şizofrenik bir oyun oynamakta, kendimizi aldatmaktayız...” 

Bizi bizden başka gerçekten seven olmadığı gibi, bizden başka herkes bizden nefret etmektedir...

Korku b..una bize ilişmemektedir...

“Başıma bir bile gelmesin” niyetine karşımıza geçip sempati yapıp sırıtmaktadır...

Kapalı kapılar ardına geçildiğinde, “bu sefilleri ne yapsak da idare etsek” duygusuyla düşünce egzersizi yürütülmektedir...


***


Demek ki dedim, 25 yıldır ne ben karşı tarafa bir empati yapmışım, ne de karşı taraf bu fakire sempati niyetine empati teşebbüsünde bulunmuş...

İki taraftan basın karşısındakini;

“Laftan, tenkitten, karikatürden, gazetecilik nüanslarından, eleştirme hürriyetinden, yol gösterme cibilliyetinden yoksun” görmektedir...

İki taraftan basının karşısındaki takım da medyayı;

“Cibilliyetsiz, karaktersiz, haysiyetsiz, tavır ve davranışların bolca görüldüğü haysiyet düşmanı cellatlar topluluğu” olarak nitelemektedir... 


***


Kitlelerin karşısında iş yapmaya soyunup, tüm dikkatleri üstünde toplayan herhangi hiçbir insan, bunca “eleştiriyi, saldırıyı, teşbihteki belatı bağlantıyı” rahat rahat kaldırmaz...

Ancak ve fakat Başbakan, Bakan, teknik direktör, televizyon sunucusu, sinema oyuncusu, şarkıcı, türkücü, sporcu, futbolcu bütün bu eleştirilerden, benzetmelerden! nasibini alacaktır...

İşin doğası bu...

Ama insan doğası işin doğasını kaldıramıyor maalesef...


***


Başbakan 7 senedir aldığı bunca eleştiriden, manşetten, haberden, yorumdan, analizden artık yoruldu...

En ufak bir eleştiriye tahammülü kalmadı...

Kendisini haklı bulmuyorum, çünkü başbakanlar dünyada da bu denli eleştirilmekteler... 

Ama kendisini insan olarak anlıyorum, çünkü bunca eleştiri, bu sürede, bu şiddette, her gün her ay 7 yıl bana da yapılsa, benim de kontaklarım atardı...

Ben huyumu bildiğimden, kontaklarımla sorun yaşayacağımı hissettiğimden, başbakanlıklara, bakanlıklara soyunmadım, bu dünyalarda kendime başarı ve ikbal aramadım...

Her başbakan olan bunları yaşadı Türkiye’de...

Özal, Demirel, Ecevit, İnönü, Çiller, Menderes...

Ama her Başbakan bu kadarını yaşamalı mıydı sorusu hâlâ bir muammadır içimde...

Eleştirmek gazetecinin hakkı ve öyle de kalmalı...

Ve fakat gazetecilik de cellatlıkla karıştırılmamalı... 

Gaddarlık cellatlığın bir ön çalışma alanı... 

Eleştirmek ise özgürlük ve demokrasinin...


*****


DÜNYA GAZETECİLER VE YAYINCILAR BİRLİĞİ VE BİZİM GAZETECİLER... 

Dünya Gazeteciler ve Yayıncılar Birliği Hindistan’da yaptığı toplantıda şu kararın altına imza attı:

“Türk Maliye Bakanlığı bu yıl Doğan Medya Grubu’na karşı vergi düzensizliği nedeniyle 3.8 milyar doları bulan ceza tanzim etti... 

Grup kendisine yöneltilen tüm suçlamaları reddediyor...

Bu cezanın nedeninin siyasi amaçlı ve Doğan Grubu’nu susturmaya yönelik olduğuna inanmak için gerekçeler bulunuyor...

Aynı zamanda 2007 yılından bu yana onlarca gazeteci, hüktümeti yıkmayı amaçlayan gizli suç örgütü Ergenekon’a yönelik devam eden soruşturmada tutuklandı ve gözaltına alındı...

Türk savcılar şu ana kadar Türk medyası ve gazetecilere “soruşturma gizliliği” ve “yargı bağımsızlığı” ihlali gerekçesiyle 3 bin 845 soruşturma açtı...

Bu sistematik çaba, kritik görüşlere sahip kalemleri bastırmayı amaçlıyor...

WAN-IFRA yönetim kurulu olarak Türk yetkilileri, gazetecileri ve medyayı sindirme girişimlerine bir son vermeye, vergi yasası dahil yasaların basına gözdağı vermek için değil, şeffaf ve adil olarak uygulama çağrısı yapıyoruz... Türk hükümetine basın özgürlüğü ve ifade özgürlüğünü kararlı bir şekilde uluslararası standartlara ulaştırması çağrısında bulunuyoruz...” 


***


Bu bir gazeteciler birliği açıklaması...

Dünyanın her yerinde gazeteciler birliği, dernekleri, kuruluşları, basın özgürlüğüne aykırı gördükleri noktalarda ilgili hükümetleri, devletleri uyarırlar...

Bu konuda fazla duyarlıdırlar...

Bu konuda fazla duyarlı olmaları da bir gazeteciler örgütü için yararlıdır...


***


Bu açıklamaya bir grup gazeteci arkadaşımız, meslektaşımız itiraz etmiş:

“Uluslararası platformlarda saygınlık kazanmış bir kuruluştan daha tarafsız bir yaklaşım beklerdik... 

Dünya Gazeteciler ve Yayıncılar Birliği’nin Doğan Yayın haricindeki birliğin Türk üyelerine danışılmadan, Türkiye’deki basın özgürlüğü hakkında bir rapor hazırlanmış olmasını yanıltıcı buluyoruz... Türk medyasının durumunu araştıran bir komitenin aslında Türkiye’deki medya özgürlüğüne tehdit oluşturan unsurlardan habersiz olması kaygı verici...” 


***


Açık söyleyeyim...

Birçoğu arkadaşım olan gazeteci meslektaşlarımın böyle bir açıklama yapmalarını ben kaygı verici buldum...

Şöyle söyleselerdi kaygı verici değil, mutluluk verici bulurdum:

“Ülkemizdeki basın özgürlüğüne duyduğunuz duyarlılığa teşekkür ederiz...

Ancak duyduğunuz duyarlılığın eksik olan yönleri de var...

Türkiye’de geçmişten bu yana, Ergenekon tipi örgütlenmelere bütün gücüyle karşı çıkan basının da yazma, söyleme özgürlüklerine getirilmiş ağır kısıtlamalar, fiili saldırılar, hayatı cehennem etme gibi uygulamalar ve fiili cinayetler vardır...

Bunlara karşı da duyarlı olmanızı bekliyoruz...” 

Böyle deselerdi mutlu olurdum... 

Kendileri gazeteci olan arkadaşların, dünyanın saygın bir gazeteci örgütünü, Türk medyasının en azından bir kesiminin özgürlükleri konusunda duyarlı davrandı diye eleştirmesi ve onlara tavır alması kaygı verici...

Gazeteci, gazeteciliğe yönelik bütün kısıtlamalara, baskılara, sınırlamalara tehditlere karşı çıkar... Hrant Dink’in yazma ve konuşma özgürlüğünü savunma uğruna ağır bedelleri ödemek zorunda kalanlar, en koyu karşıtlarının düşüncelerinin sınırlanmasını haklı bulmamalılar...

Gazetecilik, fikirlerin farklılığına göre tavır alma mesleği değil... 

Farklı fikirlerin de yanında durabilme mesleği...
