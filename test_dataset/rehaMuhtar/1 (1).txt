Cumhuriyet Cüneyt Gökçer’leri unutmayacak!..
Caesar’ı ve Hamlet’i oynadığını biliyorum...

Don Kişot’u, Kral Lear’ı hatta Antigone’u da...

Havalı ve karizmatik bir adam gibi görünürdü gözüme...

Koskoca Devlet Tiyatroları’nın Genel Müdürü’ydü... 

Hani “devlet gibi adam” derler ya, devlet gibi bir adamdı...

Ne ki bunlar çok önemli değil...

8-9 yaşlarındaydım, hadi 

bilemediniz 10...

Ben bu adamın daha o yaştayken üç oyununu görmüştüm...

“Damdaki Kemancı”, “My Fair Lady” ve “Ah Bir Zengin Olsam...” 

Tiyatroyu, müzikali, görsel sanatı, Ankara’nın o muhteşem sahnesinde bana o sevdirdi... 

1960 sonları 70 başlarının Ankara’sı...

Kibarlık Budalası, Fareler ve İnsanlar, Faust, Hastalık Hastası ve daha nicelerini o yıllarda oynamıştı Cüneyt Gökçer...



***


40-50 yıllık gencecik bir Cumhuriyet’ti bizimkisi...

Ankara’da 8-9 yaşlarındaki bir çocuk, tıklım tıklım dolu salonda balkonun ilk sırasında oturmuş Damdaki Kemancı’yı seyrediyordu...

My Fair Lady’i...

Ah Bir Zengin Olsam’ı... 

Biliyorum Cüneyt Gökçer gibilerin moda olmadığı bir ülkede ve bir kültürde yaşıyoruz şu anda...

Kendisine “entel kisvesi yapıştırmış” zibidilerin, Cumhuriyet’in dünya sanatıyla bütünleşme arzularını içeren o tarihsel çabaları ve Cüneyt Gökçer gibi sanatçıları tukaka etmeye çalıştığı günlerden geçiyoruz...

Cüneyt Gökçer ve onun gibiler, Atatürk’ün kurduğu Cumhuriyet’in dünya kültürüyle, sanatıyla, müziğiyle, edebiyatıyla, oyunlarıyla bütünleşmesinin başaktörleriydiler...

Türkiye’de çağdaş ve Batılı beyinlerin yetişmesine hiç unutulmayacak katkılar sağladılar...


***


Hiçbir zaman unutmayacağım daha 9 yaşına varmadan Cüneyt Gökçer’in muhteşem oyunculuğunda, döner sahne ihtişamında, koreografisinde seyrettiğim dünya sanatının en güzel örneklerinden oluşan küçücük bir buketi...

Onun için Cüneyt Gökçer’e Cumhuriyet kuşakları adına müteşekkirim...

Atatürk’ün kurduğu Cumhuriyet’te yıllarca ne yaptıklarının da farkındayım...

Zibidelerin anlamasına gerek yok...

Cumhuriyet Cüneyt Gökçer’leri unutmayacak!..


***


GAZETECİLERE HAPİS!..

Yalan yok, Şamil (Tayyar) o haberi yazdığında “Bu haberleri kullanmayın, Soğuk Savaş ve McCarthy dönemini hatırlatıyorlar” demiştim...

“İnsanları özel hayatlarındaki, iki kişi arasındaki eldivensiz konuşmalardan, itibarsızlaştırır, rezil ederseniz... Soğuk Savaş döneminin cadı avına döner bu olay...” diye yazmıştım...

Hatta bir ara Şamil’le de bu konuyu aramızda mail’leşmiştik diye hatırlıyorum...

O haberde iki kişi arasındaki özel ama çok kötü anlamlara yol açacak espriyle dolu telefon konuşmasını gazeteye yazmasından dolayı Şamil’in bir miktar pişman olduğunu da biliyorum...

İnsanların özel hayatlarını deşifre eden telefon konuşmalarının yayınlanarak, onların itibarsızlaştırılması, cadı avı yapılması, hüküm giymeden suçlu gibi infaz edilmesi demokrasiyle ve hukukla bağdaşmaz...

Ama bir gazetecinin üstelik “Ergenekon davasında çok önemli belgeler yayınlayarak gazetecilik yapmış bir gazetecinin” bu kadar ağır bir cezayı almasını da doğru bulamam ben...

Şamil için söylediklerim, hakkında ceza davası açılan Mehmet Baransu için de geçerli...


***


Yanlış anlaşılmasın...

Benim meslektaşlarımı savunmam bir gazetecilik dayanışması ve refleksi değil... 

Ben, derinlerde yürütülen kavganın, inanılmaz bir şekilde “gazetecileri de ceza yoluyla sardığını” görüyorum...

Zaten bu karmaşada, tek panzehir, gazetecilerin yazmış olduğu belgeler ve bilgiler...

İki taraftan da gelen belge ve bilgilere göre, yönünü bulmaya çalışıyor Türkiye’de milyonlarca insan...

Bu belgeleri ortaya çıkartan gazetecilerin “gümbür gümbür hapis cezaları” almaları beni derin endişelere sevk ediyor...


***


Cüneyt Gökçer’lerin el üstünde tutmaya çalıştığı Cumhuriyet’i savunurken, Atatürk’ü, laikliği, demokrasiyi ve barışı arzularken, gazeteciler üzerinde “dolaylı baskı” anlamına gelebilecek cezalardan yana olmamalıyız hiçbirimiz...

“McCarthy’ciliğe Hayır...” 

Ama her hatada bu kadar ağır gelecek ceza gazetecinin yazma özgürlüğünü psikolojik olarak sınırlar...

Mustafa Balbay hâlâ içeride... 

Onun günlüklerinde darbe yapacağı söylenenler ise dışarıda...

Gazetecilerin kalemleri pek etkili bir “silah” sayılmıyor anlaşılan!..


***


PIERLUIGI ROMA’DA MUHTEŞEM BİR BALIK LOKANTASI...

Bu köşede pek yerim olmuyor, mekânlarla ilgili yazılara...

Oysa ben Sabah’ta yazarken her Cumartesi eklere “Hayatlar ve Makânlar” diye yarım sayfalık bir yazı yazardım...

İlginç mekânlar ve içlerindeki hayatları anlatan çok zevk aldığım yazılardı onlar...

Belki arada bir fırsat bulursam burada da size bazı mekânları yazarım kim bilir...

Önümüz Yılbaşı...

Belki Roma’ya gidenleriniz vardır, belki gidecek olanlarınız...

Şimdiye gitmeyecek olsanız bile gün gelir ihtiyacınız olur...

Bana Roma’da fıkır fıkır gençlerin doldurduğu Piazza De Ricci’de (Ricci Meydanı’ndaki) Pierluigi’yi önerdiklerinde, bu kadar güzel ve keyifli bir yer olacağını tahmin etmemiştim...

Havaların güzel olduğu zamanlarda dışarıya da masalar kuruluyor...

Ama içerisi zaten dingin, huzurlu, keyifli ve lezzetli...

Taze balık ve deniz mahsullerinden bir tezgâh yapmış restoranın girişine Pierluigi...

Pasta (İtalyanca’da makarna çeşitlerine verilen ad) ve deniz mahsulleri...

Aslında bunların kombinasyonu İtalyan mutfağının en rafine zevkleri anlamına geliyor...


***


Bir deniz mahsulleri raviolisi getirdiler ki, böyle bir lezzet ancak çok kaliteli bir mutfak kültüründen çıkabilir onu görüyorsunuz...

İki kadeh de Toscana şarabı içtim...

1938 yılından beri faaliyet gösteren restorandan çıktığımda meydan Rönesans mimarisini ve freskoları bana sunan bir muhteşem ambiyans içindeydi...

Gece yağmurluydu...

Ama ben yürümek istedim...

Yaşayamadığım Rönesans’ın mimarisinin arasında bir Roma gecesinin içinde kaybolmak istedim...

Arnavutlu taşlı yollara çisil çisil yağmur yağıyordu..