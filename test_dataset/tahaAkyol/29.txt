Dindarlık ve laiklik

SABANCI Üniversitesi’nden Prof. Ali Çarkoğlu ve Prof. Ersin Kalaycıoğlu’nun yaptığı araştırma muhafazakârlığın ve dindarlığın arttığını gösteriyor. Aynı akademisyenler daha önce de araştırma yaptıkları için, nereden nereye doğru değişmekte olduğumuz konusuna da ışık tutuyor.
Araştırmaya göre, dindarlığımızı algılama tarzımız bakımından, Katolik ülkelerle aynı eksende gözüküyoruz. Buna ABD gibi dindar bir toplumu da katmak mümkün.
Dindar toplumun demokrasi içinde yaşayabileceğinin Batılı örnekleridir bunlar.

Siyaset ve din
Bulgulardan birtakım metodolojik sonuçlara varmak mümkün diye düşünüyorum.
Dindarlık ve muhafazakârlaşma artmış ama mesela şeriat isteyenlerin oranı geçen on yılda, yüzde 26’dan şimdilerde yüzde 10’a inmiş!
28 Şubat merhum Ahmet Taner Kışlalı’nın deyimiyle “topyekûn savaş” açmıştı. 28 Şubat’ın ikinci yılında, 1999’da şeriat isteyenlerin oranı yüzde 26 imiş, AKP iktidarının 7. yılında yüzde 10’a düşmüş!
Nitekim 28 Şubat’ın ceberut baskıları değil, gelişen demokratikleşme daha ‘iyi’ sonuç vermiş.
Metodolojik sonuç: Demek ki, Dorinda Outram’ın belirttiği gibi, siyasi güç her şeyi belirleyici değildir; dogmatik analizler yanlıştır, sosyolojik faktörler daha önemlidir.

Özgürlük, din laiklik
Toplumda her kesim için özgürleşmenin geliştiği görülüyor. Laik kesimde hayatlarını serbestçe yaşadıklarını söyleyenlerin oranı 2006 yılında yüzde 79 imiş, 2009 yılında yüzde 86’ya çıkmış! Laik hayat tarzına baskı olmadığını söyleyenlerin oranı yüzde 83’ten yüzde 87’ye yükselmiş.
‘Öbür taraf’ta da öyle... Dinini özgürce yaşadığını söyleyenlerin oranı 2002 yılında yüzde 63 imiş, bugün yüzde 78’e çıkmış. Bu ‘iyileşme’ algılaması, türban yasağını “dine baskı simgesi” olarak görenlerin yüzde 70’lerdeki oranında da yüzde 6 civarında azalmaya yol açmış.
Gerçekten türbanı eskisi kadar tartışmıyoruz.
Demek ki, laiklerin ve dindarların özgürlüğü, birbiriyle çelişmeden, birlikte gelişebiliyor! Bunu, demokrasiyi yaşayarak, tecrübeyle öğrendik.
Şeriat getirmesinden korkulan AKP iktidarı döneminde, tam aksine, ‘sekülerleşme’ hızlanmış! 
Metodolojik sonuç: Martin Lipset’in yazdığı gibi, bir toplumdaki genel demokratikleşme ve liberalleşme dinamikleri, genelde, her kesimin özgürlüğünü genişletiyor.

Sorun ne?
Bu olumlu gelişmelerin yanında, “öteki”ne karşı hoşgörümüzün yetersiz olduğu, hatta belki de azaldığı söylenebilir. Korkular azaldığı halde siyasi kutuplaşmanın giderek sertleşmesi de bunun bir tezahürüdür.
Prof. Fuat Keyman’ın tespitine katılıyorum: “Muhafazakâr, yani farklı olana kapalı tavır” eğilimi, sadece dindarlarda değil, laik ve etnik çevrelerde de artıyor.
Onlar da kendi algılarında kendilerinin ‘muhafazakâr’ı oluyorlar.
Bu ciddi bir alarmdır.
Piyasa ekonomisinin geliştirdiği pratik rasyonelleşme ile demokrasinin geliştirdiği özgürlük tatmini geçmişimizden gelen din-laiklik gerilimini çözüm yoluna koymuş gözüküyor. Piyasa ekonomisine ve demokratikleşmeye devam...
Ancak dünyada da ‘postmodernizm’i yaratan psikolojik ve sosyolojik faktörlerin bizde de bir tür ‘yeniden kabileleşme’ işaretlerini ortaya çıkarmaya başladığını düşünüyorum ve kaygı duyuyorum.
Siyaset sert kavgalarla bunu körüklemekten sakınmalı, “uzlaşma” örnekleri ortaya koyabilmelidir.