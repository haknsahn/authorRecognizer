Dersim ve bayram

Dersim olayı, tarihimizdeki büyük acılardan biridir. Yeniden gündeme gelen bu olayı maalesef yaraları sarmaya ve birlikte yaşamaya hizmet edecek özenli bir üslupla ele almadık.
Siyaseten ‘kullanma’ yolunu seçtik. Tabii siyaseten ‘kullanma’ söz konusu olunca, Dersim dramı ‘siyasi savaş malzemesi’ haline getirildi ve ülkedeki kutuplaşma daha bir sertleşti.
Dersim konusunda 1937’de de bugün de birinci derecede kusurlu olan elbette CHP’dir fakat ben öncelikle Başbakan Erdoğan’ın “katliam” nitelemesini eleştirmek istiyorum. Çünkü ülkeyi yöneten, bunun sorumluluğunu taşıyan odur.
Bazı lobilerin Dersim dramını, ikinci bir “soykırım” iddiasıyla uluslararası camiaya kabul ettirmek için çalıştığını biliyoruz.
Bir tarihçi, bir entelektüel, muhalefetteki bir politikacı bu olaya “katliam” diyebilir; nihayet kişisel görüşüdür. Fakat başbakanların beyanlarının ‘resmi’ niteliği vardır, yarın ‘fatura’ halinde geri dönebilir!
“Katliam” terimi uluslararası hukukta “soykırım” suçunun maddi unsurudur! Elbette Başbakan “katliam” kelimesini bu terimsel anlamında kullanmadı ama siyaseten fevkalade istismara açık bir ‘terim’dir bu.
İnsani bir dramı, bir fecaati eleştirmek ve acıları paylaşmak doğrudur ama istismara yol açabilecek ‘terim’lerden sakınmak gerekir.

1930’ların rejimi
CHP’ye gelince... 1937’de Dersim’de yaşanan, rejime karşı bir “isyan” değildi. Alevi Dersimlilerin, Seyyid Rıza ve bağlılarının laik cumhuriyetle hiçbir sorunları yoktu. Hatta Milli Mücadele’yi desteklemiştir, Şeyh Said isyanından da uzak durmuşlardı. Dersim’deki olay, sadece aşiretçi toplum yapısından gelen yaygın kanunsuzluklardı.
Buna rağmen maalesef “aşırı güç” kullanılmış, çok büyük acılara yol açılmıştır.
Şeyh Seyyid Rıza ve oğlu da haksız ve hukuksuz olarak idam edilmiştir!
Tunceli’nin uzun yıllardan beri radikal sol hareketlere zemin oluşturmasının sebebi, bu acıların doğurduğu tepkilerdir.
Dersim’de aşırı güç kullanılması münferit bir “yanılgı” değildi, rejimin 1930’lardaki karakterinden geliyordu: Eleştirip itidale sevk edecek muhalefet ve hür basın yoktu. Sosyal sorunların kuvvet kullanarak çözülebileceği şeklindeki ‘devrimci’ ideoloji her şeye hâkimdi...

Temel mutabakatlar
Bugün, bu kadar derin izler bırakmış tarihi hadiseleri görmezden gelebiliriz ama “ateşin düştüğü yerler”de ıstırap ve tepkiler devam ediyor; hatta zaman zaman patlamalar halinde dışa vuruyor.
Türkiye’nin hâlâ temel mutabakatları sağlayamamış, istikrarsızlığa çok yatkın bir toplum olmasında bunun rolü büyüktür. Bütün radikallere bakın, geçmişteki acılardan, bire bin katarak besleniyor.
Yapılması gereken, yaraları kaşıyarak değil, merhem sürerek ele almaktır. Bunun siyasi adı, demokratikleşmedir, insani adı ‘empati’dir.
1930’larda değiliz. Çağ değişmiştir, anlayışlar, çözüm metotları değişmiştir. CHP bu değişime uyum sağlayarak çağdaş bir sosyal demokrat partiye dönüşecek yerde, hâlâ 1930’lara referans yapması, hem büyümesini engelliyor, hem temel sorunlarda Türkiye’nin büyük mutabakatlarla çözümler üretilmesini engelliyor.
Buna ‘irtica’ paranoyası dahildir!
CHP’nin bugünkü kusuru budur.
Sorunlarımızı darbe değil de siyaset çözecekse...
Erdoğan’la Baykal’ın, bir bayram gününde tokalaşıp “temel mutabakatlar bildirgesi” üzerinde çalışmaya karar vermelerini hayal ediyorum. Biliyorum hayal ama hayali bile güzel...
Nice güzel bayramlara...