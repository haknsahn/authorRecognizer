Gazetelerde her gün çıkan cinayet, hırsızlık, dolandırıcılık haberlerini, gizli siyasi projeleri, ekonomik komploları okurken, birçok senaristin aksine, olayın neden ve nasıl olduğu değil, 'saklanma dönemi' ilgimi çeker. Özellikle, eğer hikâyede bir 'istifini bozmama' durumu varsa merak ederim: Büyük bir sırrı olan, sözgelimi çalıştığı bankayı gizlice soyup, paraları saklayan adam, her şey normalmiş gibi işe gelip giderken, 'arayı soğutma' süresinde ne hisseder? Kendisini yıllarca başkası olarak tanıtan, gerçek mesleğini komşuları, arkadaşları hatta bazen eşiyle bile paylaşmayan casusların, tetikçilerin karakterinde, bende olmayan ne vardır? Bu soğukkanlı gizlilik, bence, ancak çocukluktan, ilk gençlikten itibaren öğrenilip, egzersizi yapılırsa devam edecek bir özelliktir. Kendi hesabıma gizli kapaklı yapmaya çalıştığım her işte, her küçük suçta, daha plan yaparken açık verdiğimi itiraf etmeliyim! Bunu anladığım ilk gün, ilkokul yıllarında, dersleri sermeye karar verdiğim bir pazar olmuştur. "Dersini yaptın mı?" sorusuna verdiğim "Yaptım," cevabıma güvenilip, inceleme başlatılmadığını, zira artık bu konuda bana güvenildiğini keşfedip, ev ödevlerini düzenli olarak sallamaya karar verdim! Matematikte Roma rakamları öğretilmişti ve bu konu benim hususi ilgime mazhar olamamıştı. Kararımın altıncı dakikasını filan yaşıyordum ki, babam, sanki gözümden, elimden kolumdan, ne bileyim kokumdan anladı ve sordu "Ödevler bitti mi?" "Ha, bitti bitti," dedim. Artık nasıl bir suçlu ifadesi, hangi frekanstan çıkan yalancı bir sesti ki, "Getir bir kontrol edeyim"i yapıştırdı suratıma! Devamı, hayatımın en travmatik günlerinden biridir! Bugün hâlâ Roma rakamı gördüğüm yerde telaşla ürperirim. Bildiğimiz rakamlar neyimize yetmiyordu, XV'in eski Roma'da 15 demek olması, öğrencinin hayatının hangi döneminde ne işine yarayacaktı? O gün, gece geç saatlere kadar, bol fırçalı bir etüt olarak geçti. Ve hayatımın ilk potansiyel suçu, daha plan aşamasında patladı! O gün anladım ki, antin kuntin gizli işler, yalan, dalavere, palavra, hak etmediğin alkışı almaya çalışma, bana göre değil. Sonraki yıllarda ne okuldan kaçabildim ne de dershaneyi kırabildim. Canım okula gitmeyip gezmek istediğinde evden izin alıyor, böylece formalı arkadaşlarımın yanında sivil kıyafetle dolaşmanın tadını yaşıyordum. Sanırım hem kişiliklerimiz, hem de babamın, bütün çocuklarının, sadece ne yaptığını değil, ne düşündüğünü bile hissedebilen bir tür BBG evi kamerası gibi çalışması yüzünden, üçümüzün de gizlisi saklısı olmadı, olamadı. Çarpılan arabalar, flörtler, okulda yaşananlar, hepsi ta o dönemde, internet çağı hızıyla eve ulaşıyordu bütün detaylarıyla! Konu komşu ve akraba da bu alanda gönüllü magazin muhabirleriydi zaten! 

GİZEMLİ BİRİ OLAMAMAK 
Ve ben gece evden kaçıp diskoya giden, babasının arabasını çalan, imza taklit edip izin kâğıdı yapan arkadaşlarımın bu küçük masum suçlarına bile şaşkınlık ve dehşet içinde bakıyordum! Bizimki, alınan hediyelerin bile doğumgünü tarihine kadar saklanamadığı, gizlilik konusunda beceriksiz bir aileydi! Dolayısıyla gizemli biri olamadım hiç! Birazcık merak uyandırmayı isterdim doğrusu. Mesela pazartesi işe gittiğimde, herkesin hafta sonu ne yaptığım konusunda tahmin yürütmesini, uzaktan bakıp çözmeye çalışmasını arzu ederdim. Hiçbir zaman öyle olmadı, zira öğle saatine kadar herkes haftasonumun tüm detaylarını düşük çenem sayesinde öğrendi. Birkaç kere iyi sebepler için beyaz yalan denedim, söylediğim yalanı beş dakikada unuttuğum için muvaffak olamadım. Ama dürüstlük, belki şimdiye kadar sahip olduğum ve beni mutlu kılan her şeyin birinci sebebi oldu. Türkiye'nin, hatta dünyanın geldiği şu son derece iç karartıcı noktada, bunun sebeplerinden birinin 'yalan konusunda uzmanlaşmış' insanların, 'Hep dürüst davranmış'lardan daha fazla ve/veya etkin olmaları diye düşünmeye başladım bu ara... Karanlık çağlar karanlıktı tamam da, o zaman insanlık yaptığının doğru olduğunu sanıyordu. Oysa bizim çağımız, belki de iyi ve doğrunun en çok bilindiği, ama en az eyleme döküldüğü, üstelik de doğruyu yapar gibi görünüp, saman altından en çok ve kirli suların yürütüldüğü çağ! Bunun için hiçbir şey göründüğü gibi değil, artık siyasetten ilaç endüstrisine her konuda bir de komplo teorisi var ve güya bilginin en açık ve en özgürce dolaştığı bu yıllar, dünyanın en çok sır saklanan yılları! Ve gazeteler, iyi yalan söyleyen, suçluluk duymayan, soğukkanlı, dalavereci insanların başkalarına yaptıkları kötülüklerle dolu. Çocukluklarında bir Roma rakamı günü yaşamış olsalardı diyorum... Belki... Ne bileyim...

