İstanbul olarak sele kapıldık. Büyükşehir Belediyesi de sele kapıldı, penceresiz sandalyesiz minibüslerde işçi kadınları taşıyıp onların boğulmasına neden olan tekstilci işadamı da. Yalnız onlar mı, hepimiz kapılıp gittik sele. Bugün derelerin evle, inşaatla doldurulmasının yol açtığı felaketin acısını yaşıyoruz. Bedeli yüksek bir doğa dersinin yol açtığı fotoğraflara bakarak ilkel açgözlülüğümüzü sorguluyoruz.
Yarın, depremle yüz yüze geldiğimizde de benzer manzaralarla karşılaşacağız, benzer yorumları yapacağız. ‘Biz biliyorduk’ diyerek boşuna konuşacağız, şimdi yaptığımız gibi. Başbakan Recep Tayyip Erdoğan, düzenlediği basın toplantısında ‘dere intikamını aldı’ diyor. Doğru söylüyor, aslında o dere ilk kez intikam almıyor ki, sürekli kükrüyor, uyarıyor, masallarda canı yanmış ejderha gibi her şeyimizi yerden yere çarpıyor.
Yine de bizim aklımızı başımıza getiremiyor.
***
Yöneticiler kendilerini savunmak için, “Bu başa çıkılamaz bir felaket, bir doğa olayı” demeye getiriyorlar. Yani suç onlarda değil de, yağan aşırı yağmurlarda, kükreyen derelerde. Bir yönüyle kendilerine hak vermemek elde değil. Bu tablo ortaya çıktıktan sonra bu büyük afetle başa çıkmaları tabii ki mümkün değil. Bu saatten sonra ne yaparsan yap, ancak basit önlemler alabilirsin.
Silivri’nin Selimiye beldesinde dere yataklarının yola dönüştürüldüğünü yukarıdan çekilmiş fotoğraflarla anlamak mümkün. O kentlerin, kasabaların üzerinden helikopterle en çok bu
ülkenin yöneticileri uçuyorlar. Rantların nerede biriktiğini de en iyi onlar biliyorlar. Aynı şekilde yıllardır İkitelli’yi basan Ayamama deresinin neler yapabileceğini de en iyi onların bilmesi gerekiyor.
Yöneticinin görevi önlem almaktır. Yöneticinin görevi, yurttaşı uyarmaktır. Yöneticinin görevi, eğer bu önlemlerin karşısında engeller varsa, yasalar, yönetmelikler çıkararak bu engelleri aşmaktır. Başbakan, Büyükşehir Belediye Başkanı, yurttaşın çıkardığı engellerden söz ediyorlar. Bu nedenle yeterli önlem alamadıklarından yakınıyorlar.
Yurttaşın hatalı olduğu, özellikle işadamlarının bu dere yataklarının içine fabrikalar yaparak felaketi hazırladıkları doğru. Zaten yönetici de bunun için var. Bunları yaptırmamak için var. Yıllardır bu kentin yurttaşları AK Partili adayları seçiyor.
Yani seçenlerle seçilenler arasında uzun yıllara dayalı bir uyum oluşmuş durumda.
Başbakan Tayyip Erdoğan bundan tam 15 yıl önce 1994 yılında bu kentin belediye başkanlığına seçildi. Sorunları en iyi bilenlerden birisi. Daha sonra seçilen belediye başkanları da aynı çizgide. Rantçıların açgözlülüğünden şikâyet etmek yerine, bu açgözlülüğün yol açabileceği sorunları görmek ve engellemek en başta onun görevi değil mi?
***
Selin yol açtığı büyük şehircilik felaketi ister istemez, son günlerde çok daha fazla gündeme
gelen üçüncü köprüyü de hatırlatıyor. Üçüncü köprünün, bu kentin kaldıramayacağı yeni yollara, betonlaşmalara yol açacağı, doğal dengeyi daha çok bozacağı ortada değil mi?
Doğanın son büyük uyarısı öncelikle Büyükşehir Belediyesi’nin ve hükümetin aklını başına getirmeli. İstanbul’un dört bir yanını imara açan, kentin yaşanamaz hale gelmesine neden olan yapılaşma denetim altına alınmalı.
Üçüncü köprüyü yapma isteği ve iştahı da bu kentin daha fazla rant için yok edilmesinden başka bir anlam ifade etmeyecek. Bu kentin daha fazla yolu, daha fazla yapılaşmayı kaldırmayacağını anlamak için daha büyük uyarılara gerek yok. Bence son seller yeteri kadar uyarıcı oldu.
Şimdi karar zamanı. Bu kenti daha fazla tahrip edecek miyiz etmeyecek miyiz? Doğa bizi izliyor. Doğanın dengesini bozarsanız, onun bizlerin dengesini daha ağır bir şekilde bozacağı kanıtlandı.
Şimdi karar zamanı. Artık üçüncü köprü projelerini bir kenara atın. Bu kenti bir rant cenneti olarak görmekten  vazgeçin.
Daha ağır bedeller ödememek için.