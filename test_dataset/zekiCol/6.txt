Gol gerçek hedefinden saptırıldı. Gol vuruşları kaleye değil, kasaya yapılıyor artık! Keyif, heyecan, estetik, kalite taca atıldı. Ve sahadaki o seyri doyumsuz futbol tablolarının yerine ne yazik ki çoktandır banknotlar asıldı!

Futbol eski futbol değil! Avrupa'nın önderliğinde ve sponsorların güdümünde endüstrileşme sürecine giren o güzelim oyun aşama yapacağına, iste gördünüz, ancak suni teneffüslerle ayakta tutulabiliniyor. Her türlü konforun sağlandığı statlar, bir dizi şovla destek bulan organizasyonlar, inanılmaz harcamaların yapıldığı tanıtımlar, sponsorların taşıdığı izleyicilerle futbolun çekiciliği sürdürülmek isteniyor. Çünkü futbol doğal güzelliklerini yitirdi. Paranın kuşatması, sistemlerin baskı altında tutmasıyla geçmişteki duyumculuğunun çok uzağında. Her geçen gün lezzetini biraz daha kaybediyor. Bir zamanlar oyunun kendisini seyretmek için stada koşan insanlar, şimdi yalnızca maça gidiyor! Yani futbol keyfi yasamaktan öte, locaları, barları, restoranları, şovları ve alışveriş mekanlarıyla birer cazibe merkezi haline dönüştürülen arenalarda, hoşça birkaç saat geçirmek istiyor. Yeni futbol düzeni oyunu amaç olmaktan çıkardı, araç haline getirdi. Teknik adamların yıllar öncesinden başlayıp anatomisini bozdukları futbola, son dönemlerde de sermaye çevreleri, ruhunu çalarak en ağır darbeyi indirdi!

Son Dünya Kupası'nı gözlerinizin önüne getirin. Hangi takımdan zevk aldınız? 64'ü içerisinde "futbola doydum" diyebileceğiniz kaç maçı sıralayabilirsiniz? Ya da kupaya adını yazdıran kaç oyuncu adı sayabilirsiniz? Takımları, oyuncuları ve oyun kalitesiyle kendi adıma izlediklerimin en sıradan olanı bu.

Düşünün bir Dünya Kupası oynanıyor ve bu kupanın yıldızı yok! Ya da öylesine bir çaresizlik yaşanmış ki, Zidane kupanın yıldızı seçilmiş! Peki hangi performansıyla? Attığı 2'si penaltıdan 3 golün hatırına mı? Yoksa futbolu bırakmasının oluşturduğu duygusal yaklaşımdan mı? Zidane, Zidane gibi oynayabildi mi? Veya bu kupaya kattığı lezzetle 1982'nin Rossi'si, 1986'nın Maradona'sı, 1990'ın Schillachi'si, 1994'ün Romario'su, 1998'in Ronaldo'su olabildi mi?

Savunmaların zaferi
2004 Avrupa Şampiyonası'nda zirve yapan savunma futbolu, bu Dünya Kupası'na da damgasını vurdu. Nitekim İtalya'yı da Fransa'yı da finale savunma anlayışları taşıdı. Fransa geride Thuram-Gallas, ön liberoda Vıeira-Makalele ikililerinin üst düzey oyunlarına Abidal'ın da ayak uydurmasıyla kupa öncesi hayâl bile edemeyeceği bir noktaya taşındı.

İtalya takım savunmasını muhteşem yaptı. Geride Cannavaro, orta sahada Gattuso, o savunmanın adeta her kademeye giren adamlarıydı. Almanya hücum organizasyonu en iyi olan takımdı. En fazla (113), en isabetli (50) şutu ve en çok golü (14) attı. En fazla uzun (821), Portekiz'in ardından en fazla kısa pas (2932) ve açık ara en çok orta yapan (202) onlardı. Kupaya en fazla renk katan da Almanlar'dı. Ama hücum-savunma dengesini iyi kuramadı. 6 gol yemenin, daha doğrusu takım savunmasını oturtamamanın bedelini ödedi.

Zaten iki takımın elenişi içimi sızlattı; biri Almanya, diğeri Arjantin. Ve ilginçtir, ikisi de aynı yetersizliğin ceremesini çekti. Sistemlerin gelişmesi, oyunun sürekli dar alana itilmesi, kapalı ve kalabalık savunmaların tercih edilmesi, bu Dünya Kupası'nda farklı bir uygulamayı beraberinde getirdi; dışarıdan şut atmak. Almanya'nın önderlik ettiği bu akım, sanırım bu sezon ligleri de etkisi altına alacak ve şutörleri ön plana çıkaracak. Birçok teknik adam, özellikle orta saha oyuncularına "Kaleyi görünce vurun" talimatı yağdıracak.

En kısır kupa
Güçlü takım savunmalarının öncelik alması ve artık basarının ana kriter olması, hiç kuşku yok, en ağır darbeyi hücum futboluna indirdi. Tarihin en kısır Dünya Kupası'nı yaşamamız bunun örneğiydi. Kupalardaki gol ortalaması bundan önce sadece 1990'da 2.50'nin altına inmiş ve 2.31 olarak gerçekleşmişti. Şimdi bu ortalama 2.29'a geriledi. Aslında 32 takımlı uygulamanın başladığı 1998 Kupası'ndan sonra atılan gol sayısında sürekli bir düşüş yaşanıyor. 1998'de 171 olan gol sayısı, 2002'de 161'di, şimdi ise 147.

Zaten FIFA da bu sorunu önceden bildiği için, bu Dünya Kupası'nda hem disiplin uygulamalarındaki yaklaşımını, hem de topu değiştirdi. Çoğumuza "Bu kadar da olmaz" dedirten abartıdaki kart uygulamaları sonucu bir rekora gidildi. Kupa 28 kırmızı, 345 sarı kartla bitti. Bu cömert kart uygulamasında açık hedef sertliğin önüne geçmek, Fair Play'e öncelik vermek gibiydi. Gizli hedef ise takımların eksik kalmaları sayesinde skora katkı yapmak. Doğallığını yitiren ve atılan sutlarda bazen yalpalaya yalpalaya giderek kalecileri şaşırtan top ise bir faciaydı. FIFA gol sayısını arttırmak adına, kalecileri hücumcular karşısında mahkum kılan ve adil olmayan bu uygulamasıyla oyunun ruhuna ihanet etti.

Başta da söylediğim gibi, aslında tüm bunlar çekiciliğini sürdürme adına futbola yaptırılan suni teneffüslerdi. Bu teneffüslerle ve sürekli makyaj tazelemeleriyle hiç kuşku yok, futbol birkaç Dünya Kupası daha cazibesini koruyacak gibi gözüküyor. Fakat her geçen gün biraz daha yozlaşarak, biraz daha tatsızlaşarak, biraz daha kısırlaşarak. Oyunun değil organizasyonun öne çıktığı bir Dünya Kupası yaşadık Her şey bir yana, bu bile futbolun geleceğinin ne denli karanlık olduğu adına çok şey ifade ediyor.