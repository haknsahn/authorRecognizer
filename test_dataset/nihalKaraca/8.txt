BAŞBAKAN "sıradan" biri gibi konuşabileceği varsayımı içindedir ve böyle davranması onu her halükârda "sıradışı" bir başbakan yapar, sıradışı biri de her halükârda haberdir. Bakmayın siz medya mensuplarına. Başbakan Erdoğan'ın içinden geçirdiğini pat diye söylemesinden en ama en hoşnut olanlar, gazeteciler ve köşe yazarlarıdır. Başbakan patır kütür konuştuğunda hadise çıkar, köşe yazarlarına lafın belini kırma imkânı doğar. Başbakan'ın anlık tepkileri "aslında" halkın duygularına, olayları algılayış biçimine tercüman olmaktadır. Söylenemeyip de etrafından dolanılan nice derin sulara tüpgeçit yapıverir tek cümleyle ve gazetecinin, yorumcunun, köşe yazarının çok sevdiği bir trafik başlar o geçitte. Birikmiş taşların bir bir döküldüğü, hızlı tartışmalara ivme kazandıran genellikle düşünmeden söylendiği izlenimi veren cümlelerdir. Başbakan böyle konuşmasa gazeteciler çok sıkılır.
Medyanın "Üzerimizde baskı var" şikâyetine gelince... Bu şikâyeti çok gerçekçi bulmuyorum. Baskı varsa, nasıl oluyor da Türkiye her aklı kesenin aklına eseni bu kadar rahat yazıp söylediği bir dönemi idrak ediyor, bilen var mı? Dahası, Türkiye'de bu ülkenin hayati meselelerinin; "Dersim isyanının hunharca bastırılması"ndan tutun da "Kürt meselesi ülkeyi bölecek mi"ye varana kadar; "Ordu da artık işine baksın"dan "Türkiye-İsrail ilişkileri"ne kadar pek çok konunun bu kadar açık ve net tartışılabildiği başkaca bir dönem oldu mu sahi? Sanmıyorum.
Bir Başbakan böyle konuşunca Türkiye kutuplaşıyor diyenler de var. Belki. Ama unutulmaması gereken bir şey var: Türkiye'deki geçici huzur dönemlerinde yapılan şey, şifrelenip kilitlenmiş meseleler etrafında plastik fincan ve cezvelerini doldurup boşaltır gibi yapan kız çocukları gibi evcilik oynamaktı. Kutuplar yine vardı, sadece dondurulmuşlardı, sorunlar süpürüldüğü yerde uslu uslu bekliyordu. Şimdiki durum en azından o donmuşluğun çözülmesi ve halının kaldırılması, ne var ne yok görülebilmesini sağlamakta. Haa, bütün bunlar da demokrasi algımızda büyük bir devrim oldu diye olmuyor, Türkiye'nin tepesindeki adamın, sözde çok şikâyetçi olduğumuz şekilde ortaya çıkıp "ağzına geleni" söylemesinden alınan ilhamla oluyor biraz da. O sık sık konuştuğu ve karşı tezi tetiklediği için. Demokrasimiz olgunlaştı diye çok konuşmuyoruz, ama böyle konuşa konuşa/yaza yaza demokratik bir olgunluğa erişebiliriz, işin aslına ancak ve ancak böyle erişebiliriz diye düşünüyorum.
*
Durumu böyle gören biri olarak, Mehmet Tezkan'ın olay yaratan "Siyasetçiler az konuşunca ülke rahatlıyor" tezine katılamıyorum. Aynı gerekçelerle Başbakan Erdoğan'ın, "Asıl siz biraz az yazın, ülke o zaman rahatlar" mealindeki "latifesine" ise hiç katılamıyorum. Haa katılmaz, geçer giderdik. Ama şu sözlerin sertliği, Başbakan'ın sözlerini üslup meselesinin ötesine taşımakta: "Bunların yaptıkları açık tahrikten başka bir şey değildir. Bu tezleri ileri sürenler, millet, devlet, barış düşmanıdır."
Başbakan'ın, yapılan iyi şeylerin hiçbirini görmeyen ve "eleştirinin" onurlu kanatları altında fesat kazanı kaynatmaya azmetmiş köşe yazarlarına tepki duyması normal karşılanabilir. Ama bu tepkinin bir yazara yapılan vurgu üzerinden verilmesi ve bu kadar ağır bir şekilde verilmesi, "konuşa konuşa/yaza yaza" varacağımız bir demokrasi idealini tahrip eder. Basınla ilişkilerdeki bu gereksiz sertlik, Başbakan tarafından azarlanmayı kaçınılmaz olarak bir erdem, kutsal bir nişane haline getiriyor ve bu durum da herhalde iktidar partisi adına sevinilecek bir durum değil.
Geçmiş dönemin iktidarlarının medyaya gösterdiği aşırı ve hudutsuz tolerans medya gücünü nasıl hormonladıysa, Sayın Erdoğan'ın aşırıya kaçan sert tutumları da gitgide muhataba hak edilmemiş bir moral üstünlük temin edecek. Bir şey değil, bu tutum devam ederse yakında "dayak arsızı" diye bir şey kalmayacak, azarlanmak bir "başarı kriteri" ve şöhret kapısı haline gelecek. Bu durumun tam da Başbakan'ın şikâyet ettiği bir tarz-ı medyayı şişireceği aşikâr değil mi?
 

