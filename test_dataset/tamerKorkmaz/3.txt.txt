Çekinmeyin, atın şu manşeti…

Tüh, tüh, ne yapsalar fayda etmiyor; hükümete bir türlü IMF anlaşması imzalatamıyorlar!

Kim bilir kaç kez “Anlaşma olmazsa batarız, mahvoluruz” dediler…

Kraldan fazla kralcılık yaptılar, yine olmadı.

*

Küresel krizin en önemli dönemi Türkiye'de IMF anlaşması yapılmaksızın geçti!

Bir tabu daha yıkıldı.

Dayattıkları Amerikancı tezler çöpe gitti…

Fena halde bozuklar…

Moralleri sıfır.

*

TÜSİAD'ın Mustafa Koç'u…

“Böyle bir ortamda IMF'den gelecek 30-40 milyar doları nasıl elimizin tersiyle ittiğimizi anlamak mümkün değil” diye konuştu, geçenlerde…

Oysa…

Türkiye'nin IMF parasına ihtiyacı olmadığını örmek hiç de zor değil.

Türkiye'yi küresel krizin şoklarından koruyan güçlü döviz rezervi var.

Mustafa Bey, bilmez mi bu gerçeği?

Bilir de, itiraf etmez…

Çünkü, onun safı belli…

Mustafa KOÇ, o anlaşmayı dayatan tarafta…

*

Gelelim, Doğan Medyası'nın kimi yönetici, temsilci ve yazarlarına; neredeyse ağlamaklılar “IMF ile anlaşma imzalanmıyor” diye…

Bu isimlerden birisi “IMF anlaşması asıl şimdi lazım” diyordu, iki gün önce; ne kadar trajikomik bir duruma düştüğünün farkında olmadan…

“Muhtemel seçim için finansman arayan hükümete lazımmış” IMF parası!

Yani?

Çoktandır yerlerde sürünen “IMF dayatması” mizah dergilerine kapak olacak hale geldi!

*

Hakikaten…

Kime lazım, bu IMF parası?

Borçlarını halka ödetebilmek için hükümete “Çek bir IMF anlaşması daha!” diye bir yıldır baskının kralını yapanlar…

Türkiye'nin menfaatini düşünüyorlar, ha!

Aydın Doğan'ın Adamları…

Kırılgan Türkiye ekonomisinin, şiddetli küresel krize rağmen üstelik IMF anlaşması yapılmadan neden sekiz yıl önceki krizde olduğu gibi yerle yeksan olmadığını, bankaların neden çökmediğini izah etmek zorundalar…

Doğan Medyası'nda döne döne “IMF anlaşması dayatması” yapanlar…

Yanlarına Statükocu Mustafa Koç'u da alıp…

Türkiye'de bankaların, krize rağmen 2009'da nasıl olup da 20 milyar lira kar ederek rekor kırdıklarını…

Okuyucularına bir zahmet anlatmak zorundalar!

*

Merkez Bankası Başkanı Durmuş Yılmaz geçen hafta “2010 senaryosunda IMF ile anlaşma olmayacağını esas aldıklarını” açıklamıştı.

Bense hala Doğan Grubu gazetelerinden ortak bir “IMF'sizliğin farkında mısınız?” manşeti bekliyorum!

Haydi, çekinmeyin…

Atın şu manşeti!