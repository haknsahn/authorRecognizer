Domuz gribinden korkmayın 

BAŞLIKTAKİ cümleden ikna oldum mu? Hayır. Kızımın hastalığından, özellikle de yüksek ateşinden ötürü dilimde acı bir tat kaldı. Bir tarafım ölesiye korkarken, mantıklı ve sağduyulu, gazeteci tarafım diyor ki: "Uzmanların sözünü dinle, gereksiz panikler yapma!"
Peki ne diyor uzmanlar? Domuz gribiyle yaşamaya alışmalıyız.
Özellikle birbirini çürütmek, kişisel hesapların peşine düşmek ya da yayıncıların reyting hesabına yem olmak adına birtakım kişiler kafamızı karıştırıyorlar. Sürekli domuz gribi, aşı vesaire tartışılıyor. İyi mi kötü mü, sonunda ölüm var mı, aşının yan etkisi nedir? Adeta bir korku filmi yaşıyoruz ve herkes, inanın herkes paranoyak olmuş durumda. Normalde hiç önemsemeyeceğimiz öksürük veya tıksırıklar, çocukların ateşi, burun akması, kulak ağrısı hepimize "Acaba çocuklarımız ölümcül bir virüse mi kapıldı?" sorusunu sorduruyor.
Öyle sakin sormuyoruz tabii. Elimiz ayağımız titreyerek, kalbimiz acayip çarparak, dilimiz kuruyarak... Kolay değil. Daha doğrusu kolay değilmiş ebeveyn olmak. Anladım. Hatta bir ara çocukların ateşleri düşüp, sakinleşeyim diye bir kadeh içtikten sonra aniden kocama dönüp sordum. "Biz nasıl bir işin içindeyiz böyle?" Domuz gribi değildi kastettiğim, çocuk sahibi olmaktı. Sahi nasıl bir şeye bulaştık biz böyle? Bu nasıl bir sevgi, nasıl bir tutkudur böyle? Ellerimi titreten, "Onun yerine ben öleyim" arabeskliğine sürükleyen?

Neyse lafı uzatmayayım. Anne Balçiçek hissettiklerini sayfalara sığdıramaz. Kelimeler yetmez yaşadıklarımı anlatmaya. En iyisi biz gazeteciliğe dönelim.
1- Domuz gribinin domuzla alakası yok. Domuz gribi, insanlarda, kanatlılarda ve domuzlarda bulunan üç farklı grip etkeni olan influenza virüsünün karışımıyla oluşmuş bir virüs.
2- Aşı zararlı değil. Daha doğrusu, aşının yan etkilerinin aşıdan olduğuna dair elde bir delil yok. Domuz gribi aşısı ilk defa 1976 yılında gerçekleştirilmiş. Evet, yanlış okumadınız, 1976 diyorum. O zamandan bu yana aşı teknolojisi ilerlediği için risk oldukça indirilmiş durumda.
3- Aşılar çok mu çabuk hazırlandı? Dördüncü faz çalışmaları yapılmadı mı?
Yapılmadı, çünkü mevsimsel aşıları hazırlayanlara dediler ki: "15 Temmuz'a kadar bitirin ve domuza odaklanın." Zaten bu tür ürünlerde o ürünün tamamen incelenmesi en az 4 yılı bulur.
4- Türkiye fazla miktarda mı aşı aldı? Aslında değil. Kanada 50 milyon aşı aldı, Fransa 95 milyon. Kesinlikle fazla aşı almadık. Üstelik salgından bahsederken, fazla aşı diye bir şey söz konusu bile olamaz.
5- Önemli bir bilgi daha. Virüs 50 yaş üstündeki insanlarda hastalık yapmıyor.
6- Gelelim en önemli soruya. Madem bu kadar önemli değil, niye bu kadar panik yapıldı? Niye bu kadar korku ortamı oluşturuldu? Cevabı basit: İlk kez böyle karma bir virüs ortaya çıktı ve insanlar bu virüse karşı nasıl tepki vereceğini bilemedi. Nasıl bir değişim geçireceği, nasıl ilerleyeceği belli değil.

Pazar pazar canınızı sıkmak gibi bir niyetim yok ama...
"Domuz gribiyle yaşamayı öğrenmeliyiz" cümlesini tekrarlayacağım.
Hani korkunun ecele faydası yok durumu...
Sağlık Bakanı haklı... Elleri sık sık yıkamalı. Ateşi, öksürüğü tıksırığı ciddiye almalı ama panik yaratmamalı.
Not: Size yazdıklarımı kendim için de yazıp buzdolabının üzerine yapıştırdım. Gereksiz telaşa kapılmayayım diye. Ah bir de anne Balçiçek'e bunları anlatabilsem! Yapmalıyım, siz de yapmalısınız. Gereksiz paniğin bize hiçbir yararı yok.