Normale dönmek
22 Aralık 2009

Öyle bir yerdeyiz ki...
Olup bitenleri hiç anlayamıyoruz. Birileri intihar ediyor, birileri suikast korkusuyla yaşıyor, başka birileri yargılanıyor ve sorgulanıyor ama bir başka birileri yargılanmıyor ve sorgulanmıyor.
- Acayip bir durum.
Ve acayip bir cepheleşme. Kim kimin yanında, kim kimin karşısında, hiç belli değil. Formalar karmakarışık.
- Rövanş veya misilleme.
O da belli değil.
- Tasnif veya tasfiye.
O da belli değil.
- Ya herru, ya merru.
O bile belli değil.
*
İhanet sözcüğü ne kolay söyleniyor. Yakışsın veya yakışmasın, herkes birbirine vatan haini diyor.
Sanırsınız ki bu ülkede hiç vatansever yok.
Bir ara herkes komünist idi.
Bir ara herkes irticacı.
Sonra herkes hırsız oldu.
Hortumcu oldu.
Onlar bitti.
Şimdi herkes vatan haini.
Parayla yazı yazan, parayla söz söyleyen, parayla eylem yapan, çünkü vatanını satan insanlar hep burada toplanmış sanırsınız.
Bizdendir-sizdendir ayırımına çoktan razıydık. O bile gitti. Kim kimdendir belli olmayan çok cepheli bir mayın tarlası geldi.
*
Acaba bu da geçer mi?
Geçer.
Hem de bundan kötüsü mümkün olamayacağına göre dibe vuran vicdanlar yavaş yavaş yükselip bâri makul bir düzeye çıkar.
Yok canım, erdem’e lüzum yok.
Makul düzey bize yeter.
İşte biz buna normale dönmek diyoruz.
Ümidim odur ki:
- 2010’lu yıllar, Türkiye’nin normale döneceği yıllar olacaktır.