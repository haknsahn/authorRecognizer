Takvim yaprakları
31 Aralık 2009

Kırk Yıllık Gazeteci Hasan Cemal’in seyir defteri, ne güzel anılarla dolu.
Okuyun.
Hafızalarınızı tazeleyin.
Bizim meslekte çeşitli dönemler vardır. Yükselme, Duraklama, Gerileme, sonra tekrar Yükselme, tekrar Duraklama falan...
Ama Hasan Cemal’in çizgisi sürekli yükseldi. Hiç duraklamadı.
O istikrar, onu başarıya taşıdı.
Kırk Yıl sadece takvimi ifade eder. Ama Başarılı 40 Yıl bir onur albümüdür.
Hasan’a duayen diyorlar.
Hayır.
Gençken de duayendi o.
*
Yeni yıla girerken, kendi seyir defterimi de inceliyorum.
Sevgili okuyucular.
Meslek hayatım, 10’ar yıllık periyotlara ayrılmıştır.
En kötü 10 yılım, bu akşam bitiyor. 2000-2010 arası benim için çok kötü geçti. Halbuki 1990-2000 arası ne güzeldi.
İşte bu akşam saat 24’ten itibaren yeni bir 10 Yıl’a gireceğim. İhtimaller hesabına göre, devran bana gülüyor. İnşallah çok iyi bir 10 Yıl olacak.
*
Tabii bir de n’olacak bu memleketin hali meselesi var.
Hiçbir zaman endişe etmediğim için kötü şeyler olmayacak diyorum yine.
Ama bizi biraz yoracak.
Çare?
Tahammül etmeyi öğrenmek.
Her şeyden önce sesimizin tonunu düzeltmek. Sonra da üsluba dikkat etmek. Hepsi bu.
- Yapamaz mıyız?
Çok mu zor?
Hiç denedik mi?
.........
Hepinize mutlu yıllar diliyorum.
Huzur, gurur ve başarı dolu yıllar için dua ediyorum.