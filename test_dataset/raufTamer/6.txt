Atış serbest
26 Aralık 2009

Açılım’ın ilk günleriydi.

Arkadaş anlatıyor.

DTP’li Belediye Başkanlarından biri, Başbakanı karşılamak için havalimanı’na gidiyormuş. (Herhalde açılım’a katkıda bulunmak amacıyla.) Belediye işçileri yolunu kesmişler.

Tehditle karışık “gitme” demişler.

O da “peki” deyip dönmüş.

*** 

Bunu dinleyen bir başka arkadaş:

- Aferin ulan diyor bravo işçilere.

Tabii ki bravo.

Arkadaş Başbakandan nefret ettiği için, vahameti kavrayamıyor.

Ne bilsin ki iş büyüyecek.

Ve Osman Baydemir’in, devlete ve hükümete has...tir çekmesine kadar varacak.

O arkadaşı dün arayıp sordum:

- Ne diyorsun Baydemir’e?

- Ağzına sağlık diyorum.

Eh...

Ben de “beter olalım” diyorum.

***

Duydum ki şimdi bu has...tir meselesini 301’inci maddeye sokmaya çalışıyorlarmış.

Yahu çalışmayın.

Bırakın.

Bu ülkede her şey serbest. Kaldı ki ülkenin yüzde 53’ü, hatta daha fazlası Baydemir’e mutlaka ağzına sağlık diyordur. Muhalefet böyle olur. Sırf hükümet değil, devlet de hakarete uğramalı... Milletin ezici çoğunluğu da buna sevinmeli.

Bir an düşündüm.

Şimdi Atatürk olsaydı acaba ne yapardı diye Onur Öymen’e soracaktım, vazgeçtim.

Sebep:

- Analar ağlamasın.

Yâni, Bay Baydemir küfüre devam edebilir.

Çok mecbur olur da ifade vermek zorunda kalırsa “ben Türk Devletine değil, Irak Devletine küfrettim” deyip sıyrılır.