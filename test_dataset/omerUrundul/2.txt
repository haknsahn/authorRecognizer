Önemli olan...
Son 4 maçta 11 puan kaybeden formsuz ve sorunlu Fenerbahçe için dün zor bir geceydi. Mecburi değişime uğrayan 4'lü orta saha ve güçsüz Güiza ile tempolu ve organize bir futbol beklemek mümkün değildi.
3 puan için tüm futbolcuların gizli enerjilerini sahaya yansıtmaları gerekiyordu.
İlk devrede tahmin ettiğim saha içi tablosu oluştu. Fenerbahçe maça hırslı ama organizasyon sıkıntısı içinde başladı.
Mehmet Topuz düşük performanslı bir sezon geçiriyor, futbol bilgisi de yetersiz. Selçuk sürekli yedeklikten doğal olarak eski kimliğinin uzağında. Standart bir çizgi tuttursa da ofansif verimi sınırlı. Özer de görev verilmediğinden hem keyifsiz hem de arkadaşlarıyla uyum sıkıntısı içinde.
Böyle bir dörtlü orta sahayla oyuna hükmedip, etkili varyasyonlar yapmanız çok zor. Buna rağmen Fenerbahçeli futbolcular tempoyu yükselterek bir süre rakibi baskı altına aldılar. Takıma moral kazandıracak gol de gelince, daha da hırslandılar. Ancak futbol ilginç bir oyun. O dakikaya kadar hiçbir varlık gösteremeyen Vassell-Metin ikilisinin işbirliğinden ekstra bir sürpriz gol gelince iş yine zorlaştı. 

TEKNİK-TAKTİK BOŞ 
İkinci devrede de Fenerbahçe gol ararken kontrataktan ikinci golü yiyince, artık iş taktik-teknikten çıkıp futbolcuların hırslarına kalmıştı.
Alex'in usta golü tekrar takıma moral getirdi. Daum gol için son çare olarak Semih'i alıp, kendisinin de inanmadığı Alex'li iki santrfor düzenine geçti.
Bu değişiklikten sonra Ankaragücü 3 net gol fırsatı kaçırdı. Bu arka arkaya kaçanlar, sonucun ne olacağının bir habercisiydi.
Ve Fenerbahçe Güiza'nın golüyle çok önemli bir virajı geçerek rahat bir nefes aldı. 
İlk yarıda katkısı olmayan Özer, ikinci devrede kendine geldi ve faydalı işlere imza attı. Beraberlik golünün asisti ve son saniyede çizgi üstünden topu çıkardı.
Hakem Halis Özkahya genelde fena maç yönetmedi. El Yasa'ya çıkardığı sarı kart çok yanlıştı.
Fenerbahçe'nin yediği ikinci gol öncesi faulü süzemedi.
Son saniyedeki kale içinden çıkan topta yardımcı 'devam' kararı verdi. Bana göre goldü.