Yazlık ev, eskiden iki göz odaydı. Artık parası olanlar, kışlığı ne kadarsa yazlığını da o kadar şaşalı yaptırıyor.
Büyük kentlerdeki ‘kuralsızlık’ sayfiye yerlerde de fazlasıyla hâkim.
Bir turizm yatırımcısı ile geçenlerde tartışıyorduk.
“50 yıl öncesinin kuralları ile o günün geçerli imkânlarıyla inşaat yapıyoruz” deyip, itiraz ediyor. Misal,
90 santim-60 santim ölçülü pencere kuralına bağlı kalmak istemiyormuş. Yunanistan’da, tüm adalarda, hatta ‘gelişmiş’ Akdeniz çanağı ülkelerinde evler sevimli pencereleri, beyaz boyasıyla tek tiptir. Bizde ise önce Kumburgaz, Silivri hattı kurban verildi, ardından Kuşadası.
Söz ettiğim turizm yatırımcısı, ‘gelişen teknoloji’ ile artık Bodrum’a da  klasik Bordum mimarisi dışında
ev yapılması gerektiğini savunuyordu.
O evler yapılmaya başlandı mı, gidişat belli önce kot farklıyla üç kata kadar çıkılabilen evler dört beş kat olacak, sonuçta apartman diyarı, beton yığını Kuşadası’na dönüşülecek. Kaldı ki tüm Ege-Akdeniz sahilinde
çarpık yapılaşma-beton yığınları hızla büyüyor.
Bu arada öğrendim ki modern binalara en çok rağbet Azerilerdenmiş.
Türkbükü’nde dairesi 1 milyon liraya satılan üç katlı ‘apartmanı’ bir Azeri işadamı daha yeni
3 milyon ödemiş tamamını almış. Sonra içindeki mermeri, fayansı beğenmemiş hepten yıktırmış.
Bir başkası üç ayrı villayı  bol milyona almış, dokuz odalı ‘şato’ haline getirmiş. Bizim Türkler, sırf evdeki plazma televizyon sayısının 17 olduğunu hayretler içersinde birbirine anlatıyor.
Azeri ev sahiplerinin en büyük merakı da ‘oymalı-kakmalı’ ağır möblelermiş.
Yazlık evin pratik dekorasyonuna alışkın iç mimarların ağır mobilya-kadifeler-ağır perdeler bulmakta epey
zorlandığının esprisi yapılıyor.

Necmettin Bitlis’in Malatya halayı
İstanbul’dan yola çıktık, TEM yolundan Dilovası’na döndük. Fabrikaların arasından geçerken, merakla bekliyordum, Polisan’ın sahibi Necmettin Bitlis’in ev sahipliğindeki pikniği, daha doğrusu piknik alanını.
Cennet gibi bir ormanlık alana çıkıverdik. 80 dönüm, Necmettin Bitlis’in ‘kontrolünde’, talan edilmekten kurtulmuş dahası bakımlı ağaçların olduğunu muhteşem bir orman olmuş. önceki yıllarda kısmet olmamıştı, Necmettin Bitlis’in davetine katılmak. Geçenlerdeki piknikte Malatyalılar ağırlıktaydı. Başladılar ‘Malatya, Malatya bulunmaz eşin türküsüyle halaya.’ Rahmetli Turgut Özal, ellerini kafasının üstünde kavuşturur, tempo tutardı, bu türküye. Necmettin Bitlis, Mesut Parlak, Galip Demirel, Muammer Şahin ağır bir ağır tempoyla halay çektiler.

Çöpçü Dursun istedi, Eskiyapan okul yaptırıyor
Nuh Grubu’nun kurucusu, Eskiyapanlar İnşaat’ın sahibi Muharrem Eskiyapan, 2007’de faaliyete giren Bodrum Gündoğan’daki oteli İstanbul Palace’de konaklarken, bir sabah yürüyüşte çöpçü Dursun ile karşılaşıyor, başlıyorlar sohbete. Muharrem Eskiyapan anlatıyor:
“Gel bakayım, arkadaş dedim, ya Dursun buranın neye ihtiyacı var, ben müfettişim dedim. Güldü, ‘gelirler buraya ihtiyaçlarımızı sorarlar, tatillerini yaparlar, unutup giderler. Bizim burada bir okul var yetmiyor, taşıma sistemiyle çocuklar başka yere gidiyor.’ Dursun ile sohbetimiz üzerine okul yaptırmaya karar verdim.”
Bunlar, Bodrum’a giden tatilcilerin tabii ki çok dikkatini çekmez, orada çocukların okulu var mı yok mu. Hele hele ‘beach’lerde bütün gün şezlongda yatıp, paparazzilere poz verenlerin hiç ilgisini çekmez. Çöpçü Dursun’un söylediği mevcut okul da Serhat Ilıcak’ın ismini taşıyor.
Muharram Eskiyapan anlatamaya devam ediyor:
“İbrahim Bilgili’den (Gündoğan’ın MHP’li Belediye Başkanı) randevu aldım. Ona da dedim ki daha önce 13 tane okul yaptırdım, bu 14’üncü okulum olacak. Biz belediye başkanı ile konuşurken, baktım bizim Dursun kapıda bekliyor. “
Sonrası, belediye yer veriyor, geçen yıl Muharrem Eskiyapan temeli atıyor. Bu sene eğitim dönemine yetişmiş olacak.
600 öğrenci kapasiteli Muharrem Eskiyapan İlköğretim Okulu.
20 dershaneli okula Muharrem bey 3 milyar lira harcamış.
En çok da neden dolayı övünüyor biliyor musunuz?
Görenler, kaliteli malzemelerle yapılan inşaatı nedeniyle otel sanıyormuş.

‘Makarna sosyete yemeği değil, kaşığı çalıp yiyeceksin 
Makarna pazarı büyüklerin rekabet alanı. Türkiye’nin en eski markalarından Piyale önce Sabancı’ya satılmıştı, Sabancı Grubu da Ülker‘e sattı. Kartal, Pasta Villa olarak Koç Grubu bünyesinde. Muharrem Eskiyapan da babası Nuh beyin adını taşıyan 58 yıllık Nuh’un Ankara Makarnası’nı bugün ihracata bir numara yapmış olmanın, makarnanın ana vatanı İtalya’ya bile mal satmanın  gururunu taşıyor. Çankırı ve Ankara’daki iki fabrikada günde 400 ton üretim yapıyor.
Muharrem Eskiyapan diyor ki, “İrmikten makarna olmalı, undan olmaz, erir, yapışır, un kokar.”
Bir de şunları:
“Makarna fakirin ekmeğidir. Sosyetenin yiyeceği değildir. Ucuz olacak. Ucuz olacak ki, fakir kaşığı çalsın yesin. Sosyetikler etin yanına garnitür olarak yiyor. O bize yaramaz. Yeterince satış olmaz. Kaşığı çalıp, yemek lazım.”
 


Ekonomi kategorisindeki tüm haberler »

Okur Yorumları (1 Yorum)

KURBAN ALACAK PARAM YOK! - 4/8/20098:50

Yazı, düşündürücü bir içeriğe sahip. Haber, piknik, zenginlerin tanıtılması konusuna diyecek yok. Gerçekten yazarımız çok güzel dile getirmiş, güzel tasvir etmiş. İnsanlarımızı, iş adamlarımızı, zenginlerimizi, karakter yapımızı. Hakkı Devrim'in Hıncal Uluç'la ilgili bugünkü yazısını da okuyunca hepsine uygun bir yorum hatırıma geldi. Sadece Türk veya Türk cumhuriyetlerindeki zenginler değil diğer İslam ülkelerindeki zenginleri, boynu boğazı yerinde olan ve bu zenginlere Allah aşkı, mal ve servetin harcama alanları ile ilgili kadılık yapan feyizsiz, bereketsiz din bilginlerini, program yapımcılarını köşe kadılarını da görünce şu olay hatırıma geldi: Zengin adam, arakadaşına "bu yıl kurban kesecek param yok!" diye dert yanar. arkadaşı "canın sağ olsun, ben sana bir değil, birkaç kurban parası verebilirim!" diye açıklamada bulunur. Zengin adam "kurban kesildiği zaman Allah katında kabul görecek paradan bahsediyorum. Yoksa senin o bahsettiğin haram paradan bende de çok var!" diye cevap verir. Meşhur bir atasözü var: "Çok laf yalansız, çok para haramsız olmaz!"